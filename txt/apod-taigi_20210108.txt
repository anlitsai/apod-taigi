https://apod-taigi.blogspot.com/2021/01/20210108.html

NGC 1365：壯麗 ê 宇宙島 - 2021/01/08
逐工一幅天文圖 APOD Taiwanese
Astronomy Picture of the Day
探索宇宙！逐工會揀一幅無仝款 ê 影像抑是相片，𤆬你熟似咱這个迷人 ê 宇宙，閣有專業天文學者為你解說。


2021 年 1 月 8 日
￼
NGC 1365: Majestic Island Universe
影像提供佮版權：Mike Selby, Leonardo Orazi
昨昏 ê 圖：2020 年 ê 日全食
明仔載 ê 圖：Thái-ǹg：Kā 土星閘牢 ê 衛星


[漢羅] NGC 1365：壯麗 ê 宇宙島
NGC 1365 這个棍螺仔星系差不多有 20 萬光年闊，是一个壯麗 ê 宇宙島 。NGC 1365 離天爐座干焦有 6000 萬光年遠，是咱足熟 ê 天爐座星系團內底真重要 ê 成員。佇這張遮爾媠閣清楚 ê 彩色影像內底，會當佇星系中央棍仔尾溜 ê 附近、佮捲螺仔手骨 ê 所在，看著集中閣反紅 ê 恆星形成區。嘛會當佇星系上光 ê 核心遐，看著通過伊 ê 塗粉暗帶 ê 詳情。佇核心 ê 中央有一粒痟大質量烏洞。天文學者認為 NGC 1365 彼个明顯 ê 棍仔，是星系演化真重要 ê 角色，kā 氣體佮塗粉𤆬去恆星形成區滾絞，上尾攏予中央彼粒烏洞食食去。

[POJ] Ián-chí-si (NGC) it-sam-lio̍k-ngo͘: Chòng-lē ê ú-tiū-tó
Ián-chí-si (NGC) it-sam-lio̍k-ngo͘ chit-ê Kún-lê-á seng-hē chha-put-to ū jī-cha̍p-bān kng-nî khoah, sī chi̍t-ê chòng-lē ê ú-tiū-tó. Ián-chí-si (NGC) it-sam-lio̍k-ngo͘ lî Thian-lô͘-chō kan-na ū la̍k-chheng-bān kng-nî hn̄g, sī lán chiok-se̍k-ê Thian-lô͘-chō seng-hē-thoân lāi-té chin tiōng-iàu ê sêng-oân. Tī chi̍t-tiuⁿ hiah-nī súi koh chheng-chhó ê chhái-sek iáⁿ-siōng lāi-té, ē-tàng tī seng-hē tiong-ng kùn-á bóe-liu ê hù-kūn, kah kńg-lê-á chhiú-kut ê só͘-chāi, khòaⁿ-tio̍h chi̍p-tiong koh hoán-âng ê hêng-chhiⁿ hêng-sêng khu. Mā-ē-tàng tī seng-hē siāng-kng ê he̍k-sim hiah, khòaⁿ-tio̍h thong-kòe i ê thô͘-hún àm-tòa ê siông-chêng. Tī he̍k-sim ê tiong-ng ū chi̍t-lia̍p siáu-tōa chit-liōng o͘-tōng. Thian-bûn ha̍k-chiá jīn-ûi Ián-chí-si (NGC) it-sam-lio̍k-ngo͘ hit-ê bêng-hián ê kùn-á, sī seng-hē ián-hòa chin tiōng-iàu ê kak-sek, kā khì-thé kah thô͘-hún chhōa khì hêng-chhiⁿ hêng-sêng khu kún-ká, siāng-bóe lóng hō͘ tiong-ng hit-lia̍p o͘-tōng chia̍h-chia̍h-khì.

[KIP] Ián-tsí-si (NGC) it-sam-lio̍k-ngoo: Tsòng-lē ê ú-tīu-tó
Ián-tsí-si (NGC) it-sam-lio̍k-ngoo tsit-ê Kún-lê-á sing-hē tsha-put-to ū jī-tsa̍p-bān kng-nî khuah, sī tsi̍t-ê tsòng-lē ê ú-tīu-tó. Ián-tsí-si (NGC) it-sam-lio̍k-ngoo lî Thian-lôo-tsō kan-na ū la̍k-tshing-bān kng-nî hn̄g, sī lán tsiok-si̍k-ê Thian-lôo-tsō sing-hē-thuân lāi-té tsin tiōng-iàu ê sîng-uân. Tī tsi̍t-tiunn hiah-nī suí koh tshing-tshó ê tshái-sik iánn-siōng lāi-té, ē-tàng tī sing-hē tiong-ng kùn-á bué-liu ê hù-kūn, kah kńg-lê-á tshíu-kut ê sóo-tsāi, khuànn-tio̍h tsi̍p-tiong koh huán-âng ê hîng-tshinn hîng-sîng khu. Mā-ē-tàng tī sing-hē siāng-kng ê hi̍k-sim hiah, khuànn-tio̍h thong-kuè i ê thôo-hún àm-tuà ê siông-tsîng. Tī hi̍k-sim ê tiong-ng ū tsi̍t-lia̍p siáu-tuā tsit-liōng oo-tōng. Thian-bûn ha̍k-tsiá jīn-uî Ián-tsí-si (NGC) it-sam-lio̍k-ngoo hit-ê bîng-hián ê kùn-á, sī sing-hē ián-huà tsin tiōng-iàu ê kak-sik, kā khì-thé kah thôo-hún tshuā khì hîng-tshinn hîng-sîng khu kún-ká, siāng-bué lóng hōo tiong-ng hit-lia̍p oo-tōng tsia̍h-tsia̍h-khì.

[English] NGC 1365: Majestic Island Universe 
Barred spiral galaxy NGC 1365 is truly a majestic island universe some 200,000 light-years across. Located a mere 60 million light-years away toward the chemical constellation Fornax, NGC 1365 is a dominant member of the well-studied Fornax Cluster of galaxies. This impressively sharp color image shows the intense, reddish star forming regions near the ends of central bar and along the spiral arms, with details of the obscuring dust lanes cutting across the galaxy's bright core. At the core lies a supermassive black hole. Astronomers think NGC 1365's prominent bar plays a crucial role in the galaxy's evolution, drawing gas and dust into a star-forming maelstrom and ultimately feeding material into the central black hole.  


詞彙學習（台語漢字/POJ/KIP/華語漢字/English）
棍螺仔星系/Kún-lê-á seng-hē/Kún-lê-á sing-hē/棒旋星系/bar spiral galaxy
宇宙島/ú-tiū-tó/ú-tiū-tó/宇宙島/island universe
天爐座/Thian-lô͘-chō/Thian-lôo-tsō/天爐座/the chemical constellation Fornax
捲螺仔手骨/kńg-lê-á chhiú-kut/kńg-lê-á tshíu-kut/螺旋臂/spiral arm
恆星形成區/hêng-chhiⁿ hêng-sêng-khu/hîng-tshinn hîng-sîng-khu/恆星形成區/star-forming region
塗粉暗帶/thô͘-hún àm-tòa/thôo-hún àm-tuà/塵埃帶/dust lane
痟大質量烏洞/siáu-tōa chit-liōng o͘-tōng/siáu-tuā tsit-liōng oo-tōng/超大質量黑洞/supermassive blackhole
星系演化/seng-hē ián-hòa/sing-hē ián-huà/星系演化/galaxy evolution


=== 啥物是 APOD ===

本站 ê 介紹
APOD ê 介紹

APOD ê 各種語言：
Arabic, Catalan, Chinese (Beijing), Chinese (Taiwan), Croatian, Czech, Dutch, Farsi, French, German, Hebrew, Indonesian, Japanese, Korean, Montenegrin, Polish, Russian, Serbian, Slovenian, Spanish, Taiwanese, Turkish, Turkish, and Ukrainian

作者佮編輯：Robert Nemiroff (MTU) & Jerry Bonnell (UMCP)
NASA 辦公室：Phillip Newman Specific rights apply.
NASA ê 聲明：NASA Web Privacy Policy and Important Notices
服務提供：ASD at NASA / GSFC & Michigan Tech. U.

