https://apod-taigi.blogspot.com/2021/01/20210115.html

冥王星 ê 地景 - 2021/01/15
逐工一幅天文圖 APOD Taiwanese
Astronomy Picture of the Day
探索宇宙！逐工會揀一幅無仝款 ê 影像抑是相片，𤆬你熟似咱這个迷人 ê 宇宙，閣有專業天文學者為你解說。


2021 年 1 月 15 日
￼
A Plutonian Landscape
影像提供：NASA, Johns Hopkins Univ./APL, Southwest Research Institute
昨昏 ê 圖：天頂厚-tut-tut ê 極光
明仔載 ê 圖：NGC 2174 ê 雲山

[漢羅] 冥王星 ê 地景
踮這个足細、足遠 ê 世界，這个有光有影、有雄偉 ê 山脈佮冰原 ê 地景，to̍h 一直湠到地平線上尾彼爿。這張相片是佇 7 月 14，新視野號太空船上倚近冥王星 ê 15 分鐘了後，越頭看冥王星 ê 時陣，úi 1 萬 8 千公里遠 ê 所在翕 ê。這个變化萬千、低角度、接近晨昏時陣 ê 景緻，看會著倒爿頭前這个 khâm-khâm-khia̍t-khia̍t ê Norgay 山。嘛看會著地平線彼爿 ê Hillary 山。這兩 ê 山去予正手爿彼个平平平 ê Sputnik 平原分做兩爿。佇相片 ê 背景微微仔發光 ê 是冥王星薄縭絲 ê 大氣層。遮有一个熟似 ê 奇怪現象，有氮冰佮乾冰 ê 冰地，閣有生到 3500 公尺（ 1 萬 1 千英尺）懸 ê 冰山。遮 ê 山佮地球頂懸彼寡雄偉 ê 山脈 giōng 欲平懸。這張冥王星 ê 地景有 380 公里（ 230 英里）遐爾闊。

[POJ] Bêng-ông-chhiⁿ ê tē-kéng
Tiàm chit-ê chiok-sè chiok-hn̄g ê sè-kài, chit-ê ū-kng-ū-iáⁿ, ū hiông-úi ê soaⁿ-me̍h kah pêng-goân ê tē-kéng, to̍h it-ti̍t thòaⁿ-kàu tē-pêng-sòaⁿ siāng-bóe hit-pêng. Chit-tiuⁿ siòng-phìⁿ sī tī chhit goe̍h cha̍p-sì, Sin-sī-iá-hō thài-khong-chûn siāng óa-kīn Bêng-ông-chhiⁿ ê chap-gō͘  hun-cheng liáu-āu, oa̍t-thâu khòaⁿ Bêng-ông-chhiⁿ ê sî-chūn, úi chi̍t bān peh chheng kong-lí hn̄g ê só͘-chāi hip-ê. Chit-ê chhian-piàn-bān-hòa, kē kak-tò, chiap-kīn sîn-hun sî-chūn ê kéng-tì, khòaⁿ-ē-tio̍h tò-pêng chit-ê thâu-chêng khâm-khâm-khia̍t-khia̍t ê Norgay soaⁿ. Mā khòaⁿ-ē-tio̍h tē-pêng-sòaⁿ hit-pêng ê Hillary soaⁿ. Chit-nn̂g-ê soaⁿ khì hō͘ chiàⁿ-chhiú-pêng hit-ê pîⁿ-pîⁿ-pîⁿ ê Sputnik pêng-goân pun-chò nn̄g-pêng.  Tī siòng-phìⁿ ê pōe-kéng bî-bî-á hoat-kng ê sī Bêng-ông-chhiⁿ po̍h-li-si ê tōa-khì-chân. Chia ū chi̍t-ê se̍k-sāi ê kî-koài hiān-siōng, ū tām-peng kah kan-peng ê peng-tē, koh-ū seⁿ kàu saⁿ-chheng-gō͘-pah kong-chhioh (chi̍t bān chi̍t chheng eng-chhioh) koân ê peng-soaⁿ. Chia-ê soaⁿ kah tē-kiû téng-koân hit-kóa hiông-úi ê soaⁿ-me̍h giōng-beh pêⁿ-koân. Chit-tiuⁿ Bêng-ông-chhiⁿ ê tē-kéng ū saⁿ-pah-peh-cha̍p kong-lí (nn̄g-pah-saⁿ-cha̍p eng-lí) hiah-nī khoah.

[KIP] Bîng-ông-tshinn ê tē-kíng
Tiàm tsit-ê tsiok-sè tsiok-hn̄g ê sè-kài, tsit-ê ū-kng-ū-iánn, ū hiông-uí ê suann-me̍h kah pîng-guân ê tē-kíng, to̍h it-ti̍t thuànn-kàu tē-pîng-suànn siāng-bué hit-pîng. Tsit-tiunn siòng-phìnn sī tī tshit gue̍h tsa̍p-sì, Sin-sī-iá-hō thài-khong-tsûn siāng uá-kīn Bîng-ông-tshinn ê tsa̍p-gōo hun-tsing liáu-āu, ua̍t-thâu khuànn Bîng-ông-tshinn ê sî-tsūn, uí tsi̍t bān peh tshing kong-lí hn̄g ê sóo-tsāi hip-ê. Tsit-ê tshian-piàn-bān-huà, kē kak-tò, tsiap-kīn sîn-hun sî-tsūn ê kíng-tì, khuànn-ē-tio̍h tò-pîng thâu-tsîng tsit-ê khâm-khâm-khia̍t-khia̍t ê Nòo-gē suann (Norgay Montes). Mā khuànn-ē-tio̍h tē-pîng-suànn hit-pîng ê Hí-la-luī suann (Hillary Montes). Tsit-nn̂g ê suann khì hōo tsiànn-tshíu-pîng hit-ê pînn-pînn-pînn ê Su-phút-nik pîng-guân (Sputnik Planum) pun-tsò nn̄g-pîng. Tī siòng-phìnn ê puē-kíng bî-bî-á huat-kng ê sī Bîng-ông-tshinn po̍h-li-si ê tuā-khì-tsân. Tsia ū tsi̍t-ê si̍k-sāi ê kî-kuài hiān-siōng, ū tām-ping kah kan-ping ê ping-tē, koh-ū senn kàu sann-tshing-gōo-pah kong-tshioh (tsi̍t bān tsi̍t tshing ing-tshioh) kuân ê ping-suann. Tsia-ê suann kah tē-kîu tíng-kuân hit-kuá hiông-uí ê suann-me̍h giōng-beh pênn-kuân.  Tsit-tiunn Bîng-ông-tshinn ê tē-kíng ū sann-pah-peh-tsa̍p kong-lí (nn̄g-pah-sann-tsa̍p ing-lí) hiah-nī khuah.

[English] A Plutonian Landscape  
This shadowy landscape of majestic mountains and icy plains stretches toward the horizon on a small, distant world. It was captured from a range of about 18,000 kilometers when New Horizons looked back toward Pluto, 15 minutes after the spacecraft's closest approach on July 14, 2015. The dramatic, low-angle, near-twilight scene follows rugged mountains formally known as Norgay Montes from foreground left, and Hillary Montes along the horizon, giving way to smooth Sputnik Planum at right. Layers of Pluto's tenuous atmosphere are also revealed in the backlit view. With a strangely familiar appearance, the frigid terrain likely includes ices of nitrogen and carbon monoxide with water-ice mountains rising up to 3,500 meters (11,000 feet). That's comparable in height to the majestic mountains of planet Earth. The Plutonian landscape is 380 kilometers (230 miles) across.


詞彙學習（台語漢字/POJ/KIP/華語漢字/English）
冥王星/Bêng-ông-chhiⁿ/Bîng-ông-tshinn/冥王星/Pluto
地平線/tē-pêng-sòaⁿ/tē-pîng-suànn/地平線/horizon
新視野號太空船/Sin-sī-iá-hō thài-khong-chûn/Sin-sī-iá-hō thài-khong-tsûn/新視野號太空船/New Horizons
氮冰/tām-peng/tām-ping/氮冰/ice of Nitrogen
乾冰/kan-peng/kan-ping/乾冰/ice of carbon monoxide


=== 啥物是 APOD ===

本站 ê 介紹
APOD ê 介紹

APOD ê 各種語言：
Arabic, Catalan, Chinese (Beijing), Chinese (Taiwan), Croatian, Czech, Dutch, Farsi, French, German, Hebrew, Indonesian, Japanese, Korean, Montenegrin, Polish, Russian, Serbian, Slovenian, Spanish, Taiwanese, Turkish, Turkish, and Ukrainian

作者佮編輯：Robert Nemiroff (MTU) & Jerry Bonnell (UMCP)
NASA 辦公室：Phillip Newman Specific rights apply.
NASA ê 聲明：NASA Web Privacy Policy and Important Notices
服務提供：ASD at NASA / GSFC & Michigan Tech. U.


