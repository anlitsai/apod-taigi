https://apod-taigi.blogspot.com/2021/01/20210117.html

真特殊 ê 半人馬座 A ê 噴流 - 2021/01/17
逐工一幅天文圖 APOD Taiwanese
Astronomy Picture of the Day
探索宇宙！逐工會揀一幅無仝款 ê 影像抑是相片，𤆬你熟似咱這个迷人 ê 宇宙，閣有專業天文學者為你解說。


2021 年 1 月 17 日
Jets from Unusual Galaxy Centaurus A
影像提供：ESO/WFI (可見光); MPIfR/ESO/APEX/A. Weiss et al. (微波光); NASA/CXC/CfA/R. Kraft et al. (X光) 
昨昏 ê 圖： NGC 2174 ê 雲山
明仔載 ê 圖：腦髓星雲 ê 超新星殘骸

[漢羅] 真特殊 ê 半人馬座 A ê 噴流
這个 ùi 半人馬座 A 噴出來 ê 噴流有百外萬光年長。這个 ùi 捲螺仔星系中央 ê 痟大烏洞噴出來 ê 電漿噴流，kā 這張影像 ê 半人馬座 A 照予光。是講，烏洞是按怎 kā 食入來 ê 物件噴出去，到今逐家猶是捎攏無。噴流離開星系了後，to̍h 歕出一个足大 ê 電波氣泡，差不多會發光幾仔百萬年遐爾長。伊若是去予噴過 ê 氣體激發，這个電波氣泡 to̍h 會當佇十億年了後閣再繼續發光。X 光佇這張組合影像是藍色 ê ，微波光是柑仔色 ê 。佇這个電波噴流 ê 源頭，看會著噴流上中央 1 光年闊 ê 詳細狀況。

[POJ] Chin te̍k-sû ê poân-jîn-má-chō A ê phùn-liû
Chit-ê úi Poàn-jîn-má-chō A phùn--chhut-lâi ê phùn-liû ū pah-gōa-bān kng-nî tn̂g. Chit-ê úi kńg-lê-á seng-hē tiong-ng ê siáu-tōa o͘-tōng phùn--chhut-lâi ê tiān-chiuⁿ phùn-liû, kā chi̍t-tīn iáⁿ-siōng ê Pòaⁿ-jîn-má-chō A chiò-hō͘-kng. Sī-kóng, o͘-tōng sī án-ná kā chia̍h--ji̍p-lâi ê mi̍h-kiāⁿ phùn--chhut-khì, kàu-taⁿ ta̍k-ke iáu-sī sa-lóng-bô. Phùn-liû lī-khui seng-hē liáu-āu, to̍h pûn-chhut chi̍t-ê chiok-tōa ê tiān-pho khì-pho, chha-put-to ē hoat-kng kúi-ā-pah-bān-nî hiah-nī tn̂g. I nā-sī khì-hō͘ phùn--kòe-ê khì-thé kek-hoat, chi̍t-ê tiān-pho khì-pho to̍h ē-tàng tī cha̍p-ek nî liáu-āu koh-chài kè-sio̍k hoat-kng X-kng tī chit-tiuⁿ cho͘-ha̍p iáⁿ-siōng sī nâ-sek-ê, bî-pho-kng sī kam-á-sek ê. Tī chi̍t-ê tiān-pho phùn-liû ê goân-thâu, khòaⁿ-ē-tio̍h phùn-liû siāng tiong-ng chi̍t kng-nî khoah ê siông-sè chōng-hóng.

[KIP] Tsin ti̍k-sû ê puân-jîn-má-tsō A ê phùn-liû
Tsit-ê uí Puàn-jîn-má-tsō A phùn--tshut-lâi ê phùn-liû ū pah-guā-bān kng-nî tn̂g. Tsit-ê uí kńg-lê-á sing-hē tiong-ng ê siáu-tuā oo-tōng phùn--tshut-lâi ê tiān-tsiunn phùn-lâu, kā tsi̍t-tīn iánn-siōng ê Puànn-jîn-má-tsō A tsiò-hōo-kng. Sī-kóng, oo-tōng sī án-ná kā tsia̍h--ji̍p-lâi ê mi̍h-kiānn phùn--tshut-khì, kàu-tann ta̍k-ke iáu-sī sa-lóng-bô. Phùn-liû lī-khui sing-hē liáu-āu, to̍h pûn-tshut tsi̍t-ê tsiok-tuā ê tiān-pho khì-pho, tsha-put-to ē huat-kng kuí-ā-pah-bān-nî hiah-nī tn̂g. I nā-sī khì-hōo phùn--kuè-ê khì-thé kik-huat, tsi̍t-ê tiān-pho khì-pho to̍h ē-tàng tī tsa̍p-ik nî liáu-āu koh-tsài kè-sio̍k huat-kng X-kng tī tsit-tiunn tsoo-ha̍p iánn-siōng sī nâ-sik-ê, bî-pho-kng sī kam-á-sik ê. Tī tsi̍t-ê tiān-pho phùn-liû ê guân-thâu, khuànn-ē-tio̍h phùn-liû siāng tiong-ng tsi̍t kng-nî khuah ê siông-sè tsōng-hóng.

[English]  Jets from Unusual Galaxy Centaurus A 
The jets emanating from Centaurus A are over a million light years long. These jets of streaming plasma, expelled by a giant black hole in the center of this spiral galaxy, light up this composite image of Cen A. Exactly how the central black hole expels infalling matter remains unknown. After clearing the galaxy, however, the jets inflate large radio bubbles that likely glow for millions of years. If energized by a passing gas cloud, the radio bubbles can even light up again after billions of years. X-ray light is depicted in the featured composite image in blue, while microwave light is colored orange. The base of the jet in radio light shows details of the innermost light year of the central jet.


詞彙學習（台語漢字/POJ/KIP/華語漢字/English）
半人馬座 A/Poàn-jîn-má-chō A/Puàn-jîn-má-tsō A/半人馬座 A/Centaurus A
捲螺仔星系/kńg-lê-á seng-hē/kńg-lê-á sing-hē/螺旋星系/spiral galaxy
痟大質量烏洞/siáu-tōa chit-liōng o͘-tōng/siáu-tuā tsit-liōng oo-tōng/超大質量黑洞/supermassive black hole
電漿噴流/tiān-chiuⁿ phùn-liû/tiān-chiunn phùn-liû/電漿噴流/jets of streaming plasma
星系/seng-hē/sing-hē/星系/galaxy
電波氣泡/tiān-pho khì-pho/tiān-pho khì-pho/電波氣泡/air bubble
激發/kek-hoat/kik-hoat/激發/energized
微波光/bî-pho-kng/bî-pho-kng/微波光/microwave light
可見光/khó-kiàn-kng/khó-kiàn-kng/可見光/visible light


=== 啥物是 APOD ===

本站 ê 介紹 (台語/華語)
APOD ê 介紹 (英語)

APOD ê 各種語言：
Arabic, Catalan, Chinese (Beijing), Chinese (Taiwan), Croatian, Czech, Dutch, Farsi, French, German, Hebrew, Indonesian, Japanese, Korean, Montenegrin, Polish, Russian, Serbian, Slovenian, Spanish, Taiwanese, Turkish, Turkish, and Ukrainian

作者佮編輯：Robert Nemiroff (MTU) & Jerry Bonnell (UMCP)
NASA 辦公室：Phillip Newman Specific rights apply.
NASA ê 聲明：NASA Web Privacy Policy and Important Notices
服務提供：ASD at NASA / GSFC & Michigan Tech. U.



