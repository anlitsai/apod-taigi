https://apod-taigi.blogspot.com/2021/01/20210102.html

21 世紀溼版翕相法翕 ê 月球 - 2021/01/02
逐工一幅天文圖 APOD Taiwanese
Astronomy Picture of the Day
探索宇宙！逐工會揀一幅無仝款 ê 影像抑是相片，𤆬你熟似咱這个迷人 ê 宇宙，閣有專業天文學者為你解說。


2021 年 1 月 2 日
￼
21st Century Wet Collodion Moon
影像提供佮版權：Mike Smolinsky
昨昏 ê 圖：星系佮南天極
明仔載 ê 圖：佇冰島頂懸 ê 鳳凰極光

[漢羅] 21 世紀溼版翕相法翕 ê 月球
佇 19 世紀中，一款上早用來翕月球表面 ê 技術叫做溼版火棉膠處理法。這是英國天文學者 Warren De la Rue 採用 ê 方法。欲翕一張相 to̍h 愛佇玻璃片面頂漆一重厚厚 ê 透明混合物，用硝酸鹽做感光劑，囥佇望遠鏡感光，顯影做成玻璃負片。為著欲維持相片 ê 感光度，規个處理過程對漆料、感光、到顯影，攏愛佇玻璃片焦去進前完成，差不多是 10 到 15 分鐘以內。這个現代版 ê 溼版翕相法，重新用現代 ê 化學物漆佇 21 世紀五金行買會著 ê 玻璃片面頂來顯相，這是欲向早期月球攝影 ê 方法致敬。佇頂閣月 11 月 28 用 8 x 10 比例 ê 相機佮後埕望遠鏡翕 ê 這張，忠實記錄佇月圓 ê 時看會著山崙 ê 月球大星石坑、明顯 ê 放射線、佮烏暗滑溜 ê 月海。煞落來 kā 相片數位化，影像佇玻璃片面頂是直徑 8.5 公分，感光時間是 2 分鐘。這个溼版翕相法 ê 有效感光度差不多是 ISO 1。你手機仔 ê 相機 ê 感光度差不多有 ISO 100 到 6400，而且愛保持焦燥...

[POJ] Jī-cha̍p-it sè-kí si̍p-pán hip-siòng-hoat hip--ê goe̍h-kiû
Tī cha̍p-káu sè-kí tiong, chi̍t-khoán siōng-chá iōng-lâi hip goe̍h-kiû piáu-bīn ê ki-su̍t kiò-chò si̍p-pán hóe-mî-ka chhú-lí-hoat. Che-sī Eng-kok thian-bûn ha̍k-chiá Warren De la Rue chhái-iōng ê hong-hoat. Beh hip chi̍t-tiuⁿ siòng to̍h ài tī po-lê-phìⁿ bīn-téng chhat chi̍t-têng kāu-kāu-ê thàu-bêng hūn-ha̍p-but. Iōng siau-sng-iâm chò kám-kng-che, khǹg tī bōng-oán-kiàⁿ kám-kng, hián-iáⁿ chò-chiâⁿ po-lê-hū-phìⁿ. Ūi-tio̍h beh ûi-chhî siòng-phìⁿ ê kám-kng-tō, kui-ê chhú-lí kòe-têng úi chha̍t-liāu, kám-kng, kàu hián-iáⁿ, lóng ài tī po-lê-phìⁿ ta--khì chìn-chêng oân-sêng, chha-put-to sī cha̍p kàu cha̍p-gō͘ hun-cheng i-lāi. Chit-ê hiān-tāi-pán ê si̍p-pán hip-siòng-hoat, tiông-sin iōng hiān-tāi ê hòa-ha̍k-but chhat tī jī-cha̍p-it sè-kí ngó͘-kim-hâng bé-ē-tio̍h ê po-lê-phìⁿ bīn-téng lâi hián-siòng, che sī beh hiòng chá-kî goe̍h-kiû liap-iáⁿ ê hong-hoat tì-kèng. Tī téng-koh-goe̍h cha̍p-it goe̍h jī-peh iōng peh sêng cha̍p pí-lē ê siòng-ki kah āu-tiâⁿ bōng-oán-kiàⁿ hip ê chi̍t-tiuⁿ, tiong-si̍t kì-lo̍k tī goe̍h-îⁿ ê sî khòaⁿ-ē-tio̍h soaⁿ-lūn ê goe̍h-kiû tōa chheⁿ-chio̍h kheⁿ, bêng-hián ê hòng-siā-sòaⁿ, kah o͘-àm ku̍t-liu ê goe̍h-hái. Soah--lo̍h-lâi kā siòng-phìⁿ só͘-ūi-hòa, iáⁿ-siōng tī po-lê-phìⁿ bīn-téng sī ti̍t-kèng peh-tiám-gō͘ kong-hun, kám-kng sî-kan sī nn̄g hun-cheng. Chit-ê si̍p-pán hip-siòng-hoat ê iú-hāu kám-kng-tō͘ chha-put-to sī ISO chi̍t. Li chhiú-ki-á ê siòng-ki ê kám-kng-tō͘ chha-put-to ū ISO chi̍t-pah  kàu la̍k-chheng-sì, jî-chhiáⁿ ài pó-chhî ta-sò...


[KIP] Jī-tsa̍p-it sè-kí si̍p-pán hip-siòng-huat hip--ê gue̍h-kîu
Tī tsa̍p-káu sè-kí tiong, tsi̍t-khuán siōng-tsá iōng-lâi hip gue̍h-kîu piáu-bīn ê ki-su̍t kiò-tsò si̍p-pán hué-mî-ka tshú-lí-huat. Tse-sī Ing-kok thian-bûn ha̍k-tsiá Warren De la Rue tshái-iōng ê hong-huat. Beh hip tsi̍t-tiunn siòng to̍h ài tī po-lê-phìnn bīn-tíng tshat tsi̍t-tîng kāu-kāu-ê thàu-bîng hūn-ha̍p-but. Iōng siau-sng-iâm tsò kám-kng-tse, khǹg tī bōng-uán-kiànn kám-kng, hián-iánn tsò-tsiânn po-lê-hū-phìnn. Uī-tio̍h beh uî-tshî siòng-phìnn ê kám-kng-tō, kui-ê tshú-lí kuè-tîng uí tsha̍t-liāu, kám-kng, kàu hián-iánn, lóng ài tī po-lê-phìnn ta--khì tsìn-tsîng uân-sîng, tsha-put-to sī tsa̍p kàu tsa̍p-gōo hun-tsing i-lāi. Tsit-ê hiān-tāi-pán ê si̍p-pán hip-siòng-huat, tiông-sin iōng hiān-tāi ê huà-ha̍k-but tshat tī jī-tsa̍p-it sè-kí ngóo-kim-hâng bé-ē-tio̍h ê po-lê-phìnn bīn-tíng lâi hián-siòng, tse sī beh hiòng tsá-kî gue̍h-kîu liap-iánn ê hong-huat tì-kìng. Tī tíng-koh-gue̍h tsa̍p-it gue̍h jī-peh iōng peh sîng tsa̍p pí-lē ê siòng-ki kah āu-tiânn bōng-uán-kiànn hip ê tsi̍t-tiunn, tiong-si̍t kì-lo̍k tī gue̍h-înn ê sî khuànn-ē-tio̍h suann-lūn ê gue̍h-kîu tuā tshenn-tsio̍h khenn, bîng-hián ê hòng-siā-suànn, kah oo-àm ku̍t-liu ê gue̍h-hái. Suah--lo̍h-lâi kā siòng-phìnn sóo-uī-huà, iánn-siōng tī po-lê-phìnn bīn-tíng sī ti̍t-kìng peh-tiám-gōo kong-hun, kám-kng sî-kan sī nn̄g hun-tsing. Tsit-ê si̍p-pán hip-siòng-huat ê íu-hāu kám-kng-tōo tsha-put-to sī ISO tsi̍t. Li tshíu-ki-á ê siòng-ki ê kám-kng-tōo tsha-put-to ū ISO tsi̍t-pah  kàu la̍k-tshing-sì, jî-tshiánn ài pó-tshî ta-sò...

[English] A Phoenix Aurora over Iceland 
All of the other aurora watchers had gone home. By 3:30 am in Iceland, on a quiet September night, much of that night's auroras had died down. Suddenly, unexpectedly, a new burst of particles streamed down from space, lighting up the Earth's atmosphere once again. This time, surprisingly, pareidoliacally, the night lit up with an amazing shape reminiscent of a giant phoenix. With camera equipment at the ready, two quick sky images were taken, followed immediately by a third of the land. The mountain in the background is Helgafell, while the small foreground river is called Kaldá, both located about 30 kilometers north of Iceland's capital Reykjavík. Seasoned skywatchers will note that just above the mountain, toward the left, is the constellation of Orion, while the Pleiades star cluster is also visible just above the frame center. The 2016 aurora, which lasted only a minute and was soon gone forever -- would possibly be dismissed as an fanciful fable -- were it not captured in the featured, digitally-composed, image mosaic.    


詞彙學習（台語漢字/POJ/KIP/華語漢字/English）
溼版火棉膠處理法/si̍p-pán hóe-mî-ka chhú-lí-hoat//溼版火棉膠處理法/wet-plate collodion process
硝酸鹽/siau-sng-iâm/siau-sng-iâm/硝酸鹽/silver nitrate
感光劑/kám-kng-che/kám-kng-tse/感光劑/sensitizer
隕石/ún-se̍k/ún-si̍k/隕石/meteorite
星石/chheⁿ-chio̍h/tshenn-tsio̍h/隕石/meteorite
星石坑/chheⁿ-chio̍h-kheⁿ/tshenn-tsio̍h-khenn/隕石坑/crater
有效感光度/iú-hāu kám-kng-tō͘/íu-hāu kám-kng-tōo/有效感光度/effective photographic sensitivity


=== 啥物是 APOD ===

本站 ê 介紹
APOD ê 介紹

APOD ê 各種語言：
Arabic, Catalan, Chinese (Beijing), Chinese (Taiwan), Croatian, Czech, Dutch, Farsi, French, German, Hebrew, Indonesian, Japanese, Korean, Montenegrin, Polish, Russian, Serbian, Slovenian, Spanish, Taiwanese, Turkish, Turkish, and Ukrainian

作者佮編輯：Robert Nemiroff (MTU) & Jerry Bonnell (UMCP)
NASA 辦公室：Phillip Newman Specific rights apply.
NASA ê 聲明：NASA Web Privacy Policy and Important Notices
服務提供：ASD at NASA / GSFC & Michigan Tech. U.


