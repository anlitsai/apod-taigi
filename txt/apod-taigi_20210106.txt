https://apod-taigi.blogspot.com/2021/01/20210106.html

佇火星 ê 沙條崙 - 2021/01/06
逐工一幅天文圖 APOD Taiwanese
Astronomy Picture of the Day
探索宇宙！逐工會揀一幅無仝款 ê 影像抑是相片，𤆬你熟似咱這个迷人 ê 宇宙，閣有專業天文學者為你解說。


2021 年 1 月 6 日
￼
Striped Sand Dunes on Mars
影像提供： HiRISE, MRO, LPL (U. Arizona), NASA; 
影像處理：Włodek Głażewski; 
文稿：Alex R. Howe (NASA/USRA, Reader's History of SciFi Podcast)
昨昏 ê 圖：小麥哲倫星雲
明仔載 ê 圖：2020 年 ê 日全食


[漢羅] 佇火星 ê 沙條崙
火星面頂 ê 沙崙是按怎變做一條一條 ê？無人知影。這張精選相片是佇火星 ê Kunowsky 大坑 ê 沙條崙。是最近才用火星探測軌道衛星 ê HiRISE kha-mé-lah 翕 ê。真濟火星 ê 沙崙是二酸化炭素霜（乾冰）遮一搭遐一搭，才會看起來有的所在光、有的所在暗。二酸化炭素袂溶去，毋閣會昇華變做氣體。二酸化炭素是一个溫室效應物質，就算伊是固體嘛是仝款。伊會佇冰 ê 形態佮熱量擋咧，然後才 úi 下面昇華，造成像歇陣噴泉彼款 ê 爆發。佇火星 ê 春天，這款爆發會造成沙崙 ê 烏斑，就是解凍了後 ê 烏沙[立在] ê 所在。這張精選影像是佇火星 ê 秋天翕 ê，彼當陣 ê 天氣已經欲變寒矣，這款一條一條 ê 圖樣煞予人捎攏無。一个假設是講，in 是冰 ê pit-sûn。是較弱 ê 爆發抑是日夜變化 ê 熱應力造成 ê 。毋閣這个講法猶袂確定。看遮 ê 沙崙佮其他火星季節 ê 變化，會使予咱較濟 ê 線索來拍開火星 ê 神祕現象。

[POJ] Tī Hóe-chhiⁿ ê soa-tiâu-lūn
Hóe-chhiⁿ bīn-téng ê soa-lûn sī án-ná piàn-chò chi̍t-liâu chi̍t-liâu ê? Bô-lâng chai-iáⁿ. Chi̍t-tiuⁿ cheng-soán siòng-phìⁿ sī tī Hóe-chhiⁿ ê Kunowsky tōa-kheⁿ ê soa-tiâu-lūn. Sī chòe-kūn chiah iōng Hóe-chhiⁿ thàm-chhek kúi-tō ūi-chhiⁿ ê Hái-loāi-sù (HiRISE) kha-mé-lah hip ê. Chin-chōe Hóe-chhiⁿ ê soa-lūn sī jī-sng-hòa thòaⁿ-sò͘ sng (kan-peng) chiah chi̍t-tah hiah chi̍t-tah, chiah-ē khòaⁿ--khí-lâi ū-ê só͘-chāi kng, ū-ê só͘-chāi àm. Jī-sng-hòa thòaⁿ-sò͘ bē iûⁿ--khì, m̄-koh ē seng-hôa piàn-chò khì-thé. Jī-sng-hòa thòaⁿ-sò͘ sī chi̍t-ê Un-sek hāu-èng bu̍t-chit, tō-sǹg i sī kò͘-thé mā-sī kāng-khoán. I ē tī peng ê hêng-thài kah jia̍t-liōng tàng--ê, jiân-āu chiah úi ē-bīn seng-hôa, chō-sêng chhiūⁿ hioh-chūn phùn-choán hit-khoán ê po̍k-hoat. Tī Hóe-chhiⁿ ê chhun-tn̂g, chi̍t-kóa po̍k-hoat ē chō-sêng soa-lūn ê o͘-pan, tō-sī kái-tòng liáu-āu ê o͘-soa chhāi-ê só͘-chāi. Chit-tiuⁿ cheng-soán iáⁿ-siōng sī tī Hóe-chhiⁿ ê chhiu-thiⁿ hip ê, hit-tang-chūn ê thiⁿ-khì í-keng piàn-kôaⁿ ah, chi̍t-khoán chi̍t-liâu chi̍t-liâu ê tô͘-iūⁿ soah hō͘-lâng sa-lóng-bô. Chi̍t-ê ká-siat sī-kóng, in sī peng ê pit-sûn. Sī khah-jiok ê po̍k-hoat ia̍h-sī ji̍t-iā piàn-hòa ê jia̍t-èng-le̍k chō-sêng ê. M̄-koh chit-ê kóng-hoat iáu-bē khak-tēng. Khòaⁿ chiah ê soa-lūn kah kî-tha Hóe-chhiⁿ kui-chek ê piàn-hòa, ē-sái hō͘-lân khah-chōe ê sòaⁿ-soh lâi phah-khui Hóe-chhiⁿ ê sîn-pì hiān-siōng.

[KIP] Tī Hué-tshinn ê sua-tiâu-lūn
Hué-tshinn bīn-tíng ê sua-lûn sī án-ná piàn-tsò tsi̍t-liâu tsi̍t-liâu ê? Bô-lâng tsai-iánn. Tsi̍t-tiunn tsing-suán siòng-phìnn sī tī Hué-tshinn ê Kunowsky tuā-khenn ê sua-tiâu-lūn. Sī tsuè-kūn tsiah iōng Hué-tshinn thàm-tshik kuí-tō uī-tshinn ê Hái-luāi-sù (HiRISE) kha-mé-lah hip ê. Tsin-tsuē Hué-tshinn ê sua-lūn sī jī-sng-huà thuànn-sòo sng (kan-ping) tsiah tsi̍t-tah hiah tsi̍t-tah, tsiah-ē khuànn--khí-lâi ū-ê sóo-tsāi kng, ū-ê sóo-tsāi àm. Jī-sng-huà thuànn-sòo bē îunn--khì, m̄-koh ē sing-huâ piàn-tsò khì-thé. Jī-sng-huà thuànn-sòo sī tsi̍t-ê Un-sik hāu-ìng bu̍t-tsit, tō-sǹg i sī kòo-thé mā-sī kāng-khuán. I ē tī ping ê hîng-thài kah jia̍t-liōng tàng--ê, jiân-āu tsiah uí ē-bīn sing-huâ, tsō-sîng tshīunn hioh-tsūn phùn-tsuán hit-khuán ê po̍k-huat. Tī Hué-tshinn ê tshun-tn̂g, tsi̍t-kuá po̍k-huat ē tsō-sîng sua-lūn ê oo-pan, tō-sī kái-tòng liáu-āu ê oo-sua tshāi-ê sóo-tsāi. Tsit-tiunn tsing-suán iánn-siōng sī tī Hué-tshinn ê tshiu-thinn hip ê, hit-tang-tsūn ê thinn-khì í-king piàn-kuânn ah, tsi̍t-khuán tsi̍t-liâu tsi̍t-liâu ê tôo-īunn suah hōo-lâng sa-lóng-bô. Tsi̍t-ê ká-siat sī-kóng, in sī ping ê pit-sûn. Sī khah-jiok ê po̍k-huat ia̍h-sī ji̍t-iā piàn-huà ê jia̍t-ìng-li̍k tsō-sîng ê. M̄-koh tsit-ê kóng-huat iáu-bē khak-tīng. Khuànn tsiah ê sua-lūn kah kî-tha Hué-tshinn kui-tsik ê piàn-huà, ē-sái hōo-lân khah-tsuē ê suànn-soh lâi phah-khui Hué-tshinn ê sîn-pì hiān-siōng.

[English] Striped Sand Dunes on Mars 
Why are these sand dunes on Mars striped? No one is sure. The featured image shows striped dunes in Kunowsky Crater on Mars, photographed recently with the Mars Reconnaissance Orbiter’s HiRISE Camera. Many Martian dunes are known to be covered unevenly with carbon dioxide (dry ice) frost, creating patterns of light and dark areas. Carbon dioxide doesn’t melt, but sublimates, turning directly into a gas. Carbon dioxide is also a greenhouse material even as a solid, so it can trap heat under the ice and sublimate from the bottom up, causing geyser-like eruptions. During Martian spring, these eruptions can cause a pattern of dark defrosting spots, where the darker sand is exposed. The featured image, though, was taken during Martian autumn, when the weather is getting colder – making these stripes particularly puzzling. One hypothesis is that they are caused by cracks in the ice that form from weaker eruptions or thermal stress as part of the day-night cycle, but research continues. Watching these dunes and others through more Martian seasons may give us more clues to solve this mystery.


詞彙學習（台語漢字/POJ/KIP/華語漢字/English）
沙條崙/soa-tiâu-lūn/sua-tiâu-lūn/條紋沙丘/striped sand dunes
一條一條/chi̍t-liâu chi̍t-liâu/tsi̍t-liâu tsi̍t-liâu/條紋/striped
火星探測軌道衛星/Hóe-chhiⁿ thàm-chhek kúi-tō ūi-chhiⁿ//火星探測軌道衛星/Mars Reconnaissance Orbiter’s
二酸化炭素/lī-sng-hòa thòaⁿ-sò͘/lī-sng-huà thuànn-sòo/二氧化碳/carbon dioxide
二氧化碳/jī-iông-hòa-thòaⁿ/jī-iông-huà-thuànn/二氧化碳/carbon dioxide
乾冰/kan-peng/kan-ping/乾冰/dry ice
昇華/seng-hôa/sing-huâ/昇華/sublimate
溫室效應/Un-sek hāu-èng/Un-sik hāu-ìng/溫室效應/greenhouse effect
固體/kò͘-thé/kòo-thé/固體/solid
歇陣噴泉/hioh-chūn phùn-chôaⁿ/hioh-tsūn phùn-tsuânn/間歇泉/geyser
解凍/kái-tòng/kái-tòng/解凍/defrost
[立在]/chhāi/tshāi/位於/locate
熱應力/jia̍t-èng-le̍k/jia̍t-ìng-li̍k/熱應力/thermal stress



=== 啥物是 APOD ===

本站 ê 介紹
APOD ê 介紹

APOD ê 各種語言：
Arabic, Catalan, Chinese (Beijing), Chinese (Taiwan), Croatian, Czech, Dutch, Farsi, French, German, Hebrew, Indonesian, Japanese, Korean, Montenegrin, Polish, Russian, Serbian, Slovenian, Spanish, Taiwanese, Turkish, Turkish, and Ukrainian

作者佮編輯：Robert Nemiroff (MTU) & Jerry Bonnell (UMCP)
NASA 辦公室：Phillip Newman Specific rights apply.
NASA ê 聲明：NASA Web Privacy Policy and Important Notices
服務提供：ASD at NASA / GSFC & Michigan Tech. U.


