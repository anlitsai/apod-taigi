https://apod-taigi.blogspot.com/2021/01/20210127.html

NGC 5775 ê 坦徛磁場 - 2021/01/27 
逐工一幅天文圖 APOD Taiwanese
Astronomy Picture of the Day
探索宇宙！逐工會揀一幅無仝款 ê 影像抑是相片，𤆬你熟似咱這个迷人 ê 宇宙，閣有專業天文學者為你解說。


2021 年 1 月 27 日
￼
The Vertical Magnetic Field of NGC 5775
影像提供：NRAO, NASA, ESA, Hubble; 影像處理 kah 文稿：Jayanne English (U. Manitoba) 
昨昏 ê 圖：NGC 1316 ê 中央：星系相碰了後
明仔載 ê 圖：M66 ê 特寫

[漢羅] NGC 5775 ê 坦徛磁場
捲螺仔星系 ê 磁場會當湠外闊？天文學者 tī 過去幾若十年 kan-na 知影 ū 一寡仔捲螺仔星系 ū 磁場。毋閣，美國國家電波天文台 (NRAO) ê 足大陣列 (VLA) 電波望遠鏡（ to̍h 是 tī 電影「接觸未來」內底彼 ê 有名 ê 望遠鏡）已經 tī 2011 年升級矣。無想到竟然會發現，磁場 ùi 星系盤 ê 頂爿下跤，湠到幾若千光年遠 ê 所在。這張影像 sī 坦敧身 ê 捲螺仔星系 NGC 5775，這 sī 用 CHANG-ES（厝邊星系 ê 銀暈 ê 連紲譜）巡天觀測計畫翕 ê 。這張影像顯示，鬖鬖 ê 磁力線可能是捲螺仔星系內底真四常 ê 現象。Kah 棍仔形吸石 kā 鐵屑仔吸牢欲仝欲仝，電子輻射 to̍h 用接近光速 ê 速度 se̍h 星系磁力線 leh 轉踅。影像內底一條一條 ê 線 sī ùi VLA 資料建構起來 ê 。可見光影像 sī ùi 哈伯太空望遠鏡 ê 資料來 ê 。影像內底 ê 粉紅仔色氣體 to̍h 是新恆星形成 ê 所在。看起來 tī 遮 ê 星系風，會當 kā 星系磁場湠出去。

[POJ] NGC ngó͘-chhit-chhit-ngó͘ ê thán-khiā-chû-tiûⁿ
Kńg-lê-á seng-hē ê chû-tiûⁿ ē-tàng thòaⁿ gōa khoah? Thian-bûn ha̍k-chiá tī kòe-khì kúi-ā-cha̍p-nî kan-na chai-iáⁿ ū chi̍t-kóa-á kńg-lê-á seng-hē ū chû-tiûⁿ. M̄-koh, Bí-kok kok-ka tiān-pho thian-bûn-tâi (NRAO) ê Chiok-tōa-tīn-lia̍t (VLA) tiān-pho-bōng-oán-kiàⁿ (to̍h sī tī tiān-iáⁿ "Chiap-chhiok bī-lâi" lāi-té hit-ê ū-miâ ê bōng-oán-kiàⁿ) í-keng tī 2011 nî seng-kip ah. Bô-siūⁿ-kàu kèng-jiân ê hoat-hiān, chû-tiûⁿ ùi seng-hē-pôaⁿ ê téng-pêng-ē-kha, thòaⁿ-kàu kúi-ā-chhèng kng-nî hn̄g ê só͘-chāi. Chit-tiuⁿ iáⁿ-siōng sī thán-khi-sin ê kńg-lê-á seng-hē NGC ngó͘-chhit-chhit-ngó͘, che sī iōng CHANGE-ES (chhù-piⁿ seng-hē ê gîn-n̄g ê liân-sòa-phó͘) sûn-thian koan-chhek kè-ōe hip-ê. Chit-tiuⁿ iáⁿ-siōng hián-sī, sàm-sàm ê chû-le̍k-sòaⁿ khó-lêng sī kńg-lê-á seng-hē lāi-té chin sù-siông ê hiān-siōng. Kah kùn-á-hêng khip-chiok kā thih-sap-á khip-tiâu beh-kâng-beh-kâng, tiān-chú hok-siā to̍h iōng chiap-kīn kng-sok ê sok-tō͘ se̍h seng-hē chû-le̍k-sòaⁿ leh tńg-se̍h. Iáⁿ-siōng lāi-té chi̍t-tiâu-chi̍t-tiâu ê sòaⁿ sī ùi  VLA chu-liāu kian-kò͘ khí-lâi ê. Khó-kiàn-kng iáⁿ-siōng sī ùi Ha-peh thài-khong-bōng-oán-kiàⁿ ê chu-liāu lâi-ê. Iáⁿ-siōng lāi-té ê hún-âng-á-sek khì-thé to̍h sī sin hêng-chhiⁿ hêng-sêng ê só͘-chāi. Khòaⁿ-khí-lâi tī chia ê hêng-hē-hong, ē-tàng kā seng-hē chû-tiûⁿ thòaⁿ-chhut-khì.

[KIP] NGC ngóo-tshit-tshit-ngóo ê thán-khiā-tsû-tîunn
Kńg-lê-á sing-hē ê tsû-tîunn ē-tàng thuànn guā khuah? Thian-bûn ha̍k-tsiá tī kuè-khì kuí-ā-tsa̍p-nî kan-na tsai-iánn ū tsi̍t-kuá-á kńg-lê-á sing-hē ū tsû-tîunn. M̄-koh, Bí-kok kok-ka tiān-pho thian-bûn-tâi (NRAO) ê Tsiok-tuā-tīn-lia̍t (VLA) tiān-pho-bōng-uán-kiànn (to̍h sī tī tiān-iánn "Tsiap-tshiok bī-lâi" lāi-té hit-ê ū-miâ ê bōng-uán-kiànn) í-king tī 2011 nî sing-kip ah. Bô-sīunn-kàu kìng-jiân ê huat-hiān, tsû-tîunn uì sing-hē-puânn ê tíng-pîng-ē-kha, thuànn-kàu kuí-ā-tshìng kng-nî hn̄g ê sóo-tsāi. Tsit-tiunn iánn-siōng sī thán-khi-sin ê kńg-lê-á sing-hē NGC ngóo-tshit-tshit-ngóo, tse sī iōng TSANGE-ES (tshù-pinn sing-hē ê gîn-n̄g ê liân-suà-phóo) sûn-thian kuan-tshik kè-uē hip-ê. Tsit-tiunn iánn-siōng hián-sī, sàm-sàm ê tsû-li̍k-suànn khó-lîng sī kńg-lê-á sing-hē lāi-té tsin sù-siông ê hiān-siōng. Kah kùn-á-hîng khip-tsiok kā thih-sap-á khip-tiâu beh-kâng-beh-kâng, tiān-tsú hok-siā to̍h iōng tsiap-kīn kng-sok ê sok-tōo se̍h sing-hē tsû-li̍k-suànn leh tńg-se̍h. Iánn-siōng lāi-té tsi̍t-tiâu-tsi̍t-tiâu ê suànn sī uì  VLA tsu-liāu kian-kòo khí-lâi ê. Khó-kiàn-kng iánn-siōng sī ùi Ha-peh thài-khong-bōng-uán-kiànn ê tsu-liāu lâi-ê. Iánn-siōng lāi-té ê hún-âng-á-sik khì-thé to̍h sī sin hîng-tshinn hîng-sîng ê sóo-tsāi. Khuànn-khí-lâi tī tsia ê hîng-hē-hong, ē-tàng kā sing-hē tsû-tîunn thuànn-tshut-khì.

[English] The Vertical Magnetic Field of NGC 5775 
How far do magnetic fields extend up and out of spiral galaxies? For decades astronomers knew only that some spiral galaxies had magnetic fields. However, after NRAO's Very Large Array (VLA) radio telescope (popularized in the movie Contact) was upgraded in 2011, it was unexpectedly discovered that these fields could extend vertically away from the disk by several thousand light-years. The featured image of edge-on spiral galaxy NGC 5775, observed in the CHANG-ES (Continuum Halos in Nearby Galaxies) survey, also reveals spurs of magnetic field lines that may be common in spirals. Analogous to iron filings around a bar magnet, radiation from electrons trace galactic magnetic field lines by spiraling around these lines at almost the speed of light. The filaments in this image are constructed from those tracks in VLA data. The visible light image, constructed from Hubble Space Telescope data, shows pink gaseous regions where stars are born. It seems that winds from these regions help form the magnificently extended galactic magnetic fields.    


詞彙學習（台語漢字/POJ/KIP/華語漢字/English）
坦徛磁場/thán-kiā chû-tiûⁿ/thán-kiā tsû-tîunn/垂直磁場/the vertical magnetic field
捲螺仔星系/kńg-lê-á seng-hē/kńg-lê-á sing-hē/螺旋星系/spiral galaxy
美國國家電波天文台/Bí-kok kok-ka tiān-pho thian-bûn-tâi/Bí-kok kok-ka tiān-pho thian-bûn-tâi/美國國家電波天文台/National Rdio Astronomy Observatory (NRAO)
足大陣列 (VLA) 電波望遠鏡/Chiok-tōa-tīn-lia̍t (VLA) tiān-pho-bōng-oán-kiàⁿ/Tsiok-tuā-tīn-lia̍t (VLA) tiān-pho-bōng-uán-kiànn/極大陣列 (VLA) 電波望遠鏡/Very Large Array (VLA) radio telescope 
星系盤/seng-hē-phōaⁿ/sing-hē-phuānn/星系盤/galactic disk
坦敧身星系/thán-khi-sin seng-hē/thán-khi-sin sing-hē/側向星系/edge-on galaxy
厝邊星系/chhù-piⁿ seng-hē/tshù-pinn sing-hē/鄰近星系/nearby galaxy
銀暈/gîn-n̄g/gîn-n̄g/銀暈/halo
連紲譜/liân-sòa-phó͘/liân-suà-phóo/連續譜/continuum
磁力線/chû-le̍k-sòaⁿ/tsû-li̍k-suànn/磁力線/magnetic field line
棍仔形吸石/kùn-á-hêng khi̍p-chio̍h/kùn-á-hîng khi̍p-tsio̍h/棒狀磁鐵/bar magnet
哈伯太空望遠鏡/Ha-peh thài-khong-bōng-oán-kiàⁿ/Ha-peh thài-khong-bōng-uán-kiànn/哈伯太空望遠鏡/Hubble Space Telescope
星系風/seng-hē-hong/sing-hē-hong/星系風/galactic wind
星系磁場/seng-hē chû-tiûⁿ/sing-hē tsû-tîunn/星系磁場/galactic magnetic field

=== 啥物是 APOD ===

本站 ê 介紹 (台語/華語)
APOD ê 介紹 (英語)

APOD ê 各種語言：
Arabic, Catalan, Chinese (Beijing), Chinese (Taiwan), Croatian, Czech, Dutch, Farsi, French, German, Hebrew, Indonesian, Japanese, Korean, Montenegrin, Polish, Russian, Serbian, Slovenian, Spanish, Taiwanese, Turkish, Turkish, and Ukrainian

作者佮編輯：Robert Nemiroff (MTU) & Jerry Bonnell (UMCP)
NASA 辦公室：Phillip Newman Specific rights apply.
NASA ê 聲明：NASA Web Privacy Policy and Important Notices
服務提供：ASD at NASA / GSFC & Michigan Tech. U.


