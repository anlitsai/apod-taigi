https://apod-taigi.blogspot.com/2021/01/20210119.html

月華 kah 邊仔 ê 木星、土星 - 2021/01/19
逐工一幅天文圖 APOD Taiwanese
Astronomy Picture of the Day
探索宇宙！逐工會揀一幅無仝款 ê 影像抑是相片，𤆬你熟似咱這个迷人 ê 宇宙，閣有專業天文學者為你解說。


2021 年 1 月 19 日
￼
A Lunar Corona with Jupiter and Saturn
影像提供佮版權：Alessandra Masi
昨昏 ê 圖：腦髓星雲 ê 超新星殘骸
明仔載 ê 圖：渦輪星系 ê 磁場

新消息： APOD 有台語版矣！來自中央大學 ê 翻譯

[漢羅] 月華 kah 邊仔 ê 木星、土星
是按怎有當時仔，去予雲閘著 ê 月娘看起來是七彩 ê？這款現像 to̍h 叫做月華，是佇薄縭絲 ê 雲內底差不多平大粒 ê 水珠中央，產生光 ê 量子力學繞射。無仝色 ê 光有無仝 ê 波長，無仝色 ê 光 ê 繞射現像嘛會無仝。月華是真少數用目睭 to̍h 看會著 ê 量子力學色光效應。是講，日華有當時仔嘛真明顯。這張組合影像是頂個月佇土星佮木星大相拄進前幾工翕 ê 。頭前是意大利一个叫做 Pieve di Cdore ê 庄頭，伊 to̍h 佇 Sfornioi 山 ê 頭前。

[POJ] Goe̍h-hôa kah piⁿ--á ê Bo̍k-chhiⁿ Thó͘-chhiⁿ
SĪ án-ná ū-tang-sî-á, khì hō͘ hûn cha̍h-tio̍h-ê goe̍h-niû khòaⁿ-khí-lâi sī chhit-chhái-ê? Chit-khoân hiān-siōng to̍h kiò-chò goe̍h-hôa, sī tī po̍h-li-si ê hûn lāi-té chha-put-to pêⁿ-tōa-lia̍p ê chúi-chu, sán-seng kng ê liōng-chú le̍k-ha̍k jiàu-siā. Bô-kâng sek ê kng ū bô-kâng ê pho-tn̂g, bô-kâng sek ê kng ê jiàu-siā hiān-siōng mā ē bô-kâng. Goe̍h-hôa sī chin chió-sò͘ iōng ba̍k-chiu to̍h khòaⁿ-ē-tio̍h liōng-chú le̍k-ha̍k sek-kng hāu-èng. Sī-kóng, ji̍t-hôa ū-tang-sî-á mā chin bêng-hián. Chit-tiuⁿ cho͘-ha̍p iáⁿ-siōng sī téng-kò-goe̍h tī Thó͘-chhiⁿ kah Bo̍k-chhiⁿ tōa-sio-tú chìn-chêng kúi-kang hip-ê. Thâu-chêng sī Ì-ta-lī chit-ê kiò-chò Pieve di Cdore ê chng-thâu, i to̍h tī Sfornioi soaⁿ ê thâu-chêng.

[KIP] Gue̍h-huâ kah pinn--á ê Bo̍k-tshinn Thóo-tshinn
SĪ án-ná ū-tang-sî-á, khì hōo hûn tsa̍h-tio̍h-ê gue̍h-nîu khuànn-khí-lâi sī tshit-tshái-ê? Tsit-khuân hiān-siōng to̍h kiò-tsò gue̍h-huâ, sī tī po̍h-li-si ê hûn lāi-té tsha-put-to pênn-tuā-lia̍p ê tsuí-tsu, sán-sing kng ê liōng-tsú li̍k-ha̍k jiàu-siā. Bô-kâng sik ê kng ū bô-kâng ê pho-tn̂g, bô-kâng sik ê kng ê jiàu-siā hiān-siōng mā ē bô-kâng. Gue̍h-huâ sī tsin tsió-sòo iōng ba̍k-tsiu to̍h khuànn-ē-tio̍h liōng-tsú li̍k-ha̍k sik-kng hāu-ìng. Sī-kóng, ji̍t-huâ ū-tang-sî-á mā tsin bîng-hián. Tsit-tiunn tsoo-ha̍p iánn-siōng sī tíng-kò-gue̍h tī Thóo-tshinn kah Bo̍k-tshinn tuā-sio-tú tsìn-tsîng kuí-kang hip-ê. Thâu-tsîng sī Ì-ta-lī tsit-ê kiò-tsò Pieve di Cdore ê tsng-thâu, i to̍h tī Sfornioi suann ê thâu-tsîng.

[English]  A Lunar Corona with Jupiter and Saturn 
Why does a cloudy moon sometimes appear colorful? The effect, called a lunar corona, is created by the quantum mechanical diffraction of light around individual, similarly-sized water droplets in an intervening but mostly-transparent cloud. Since light of different colors has different wavelengths, each color diffracts differently. Lunar Coronae are one of the few quantum mechanical color effects that can be easily seen with the unaided eye. Solar coronae are also sometimes evident. The featured composite image was captured a few days before the close Great Conjunction between Saturn and Jupiter last month. In the foreground, the Italian village of Pieve di Cadore is visible in front of the Sfornioi Mountains.
    
詞彙學習（台語漢字/POJ/KIP/華語漢字/English）
月華/goe̍h-hôa/gue̍h-huâ/月華/lunar corona（水珠反射/chúi-chu hoán-siā/tsuí-tsu huán-siā）
月暈/goe̍h-n̄g/gue̍h-n̄g/月暈/lunar halo（冰晶反射/peng-chiⁿ hoán-siā/ping-tsinn huán-siā）
量子力學繞射/liōng-chú le̍k-ha̍k jiàu-siā/liōng-tsú li̍k-ha̍k jiàu-siā/量子力學繞射/quantum mechanical diffraction of light
量子力學色光效應/liōng-chú le̍k-ha̍k sek-kng hāu-èng/liōng-tsú li̍k-ha̍k sik-kng hāu-ìng/量子力學色彩效應/quantum mechanical color effects
日華/ji̍t-hôa/ji̍t-huâ/日華/solar corona
土星/Thó͘-chhiⁿ/Thóo-tshinn/土星/Saturn
木星/Bo̍k-chhiⁿ/Bo̍k-tshinn/木星/Jupiter


=== 啥物是 APOD ===

本站 ê 介紹 (台語/華語)
APOD ê 介紹 (英語)

APOD ê 各種語言：
Arabic, Catalan, Chinese (Beijing), Chinese (Taiwan), Croatian, Czech, Dutch, Farsi, French, German, Hebrew, Indonesian, Japanese, Korean, Montenegrin, Polish, Russian, Serbian, Slovenian, Spanish, Taiwanese, Turkish, Turkish, and Ukrainian

作者佮編輯：Robert Nemiroff (MTU) & Jerry Bonnell (UMCP)
NASA 辦公室：Phillip Newman Specific rights apply.
NASA ê 聲明：NASA Web Privacy Policy and Important Notices
服務提供：ASD at NASA / GSFC & Michigan Tech. U.


