https://apod-taigi.blogspot.com/2021/01/20210109.html

泰坦：Kā 土星閘牢 ê 衛星 - 2021/01/09
逐工一幅天文圖 APOD Taiwanese
Astronomy Picture of the Day
探索宇宙！逐工會揀一幅無仝款 ê 影像抑是相片，𤆬你熟似咱這个迷人 ê 宇宙，閣有專業天文學者為你解說。


2021 年 1 月 9 日
￼
Titan: Moon over Saturn
影像提供佮：NASA, JPL-Caltech, Space Science Institute
昨昏 ê 圖：NGC 1365：壯麗 ê 宇宙島
明仔載 ê 圖：R136 星團大出


[漢羅] 泰坦：Kā 土星閘牢 ê 衛星
To̍h 親像地球仝款，土星上大粒 ê 衛星泰坦嘛去予土星鎖牢，tùi 土星同步自轉矣。這張拼鬥影像是 2012 年 5 月 ê 時陣 Cassini 太空船佇土星 ê 後壁面翕 ê ，to̍h 是佇永遠看袂著有環 ê 氣態巨行星 ê 彼爿面。 泰坦是太陽系內底唯一一粒有濃厚大氣層 ê 衛星。嘛是太陽系內底，除了地球以外，唯一一粒定定佇表面有液體，而且佮地球仝款，是一个有落雨佮蒸發 ê 循環 ê 所在。佇 Cassini 太空船 tùi 這粒直徑 5000 公里闊、kā 土星環佮雲閘牢 ê 衛星面頂，會當看著伊 ê 高海拔層有大氣雲霧。佇中央附近 ê 暗沙崙區叫做香格里拉。Cassini 太空船送去泰坦 ê Huygens 探測船，是降落太空船內底離地球上遠 ê 。上尾 to̍h 佇相片中央下跤 ê 倒爿安息。

[POJ] Thài-thán: Kā Thó͘-chhiⁿ cha̍h-tiâu ê ūi-chhiⁿ
To̍h chhin-chhiūⁿ tē-kiû kāng-khoán, Thó͘-chhiⁿ siāng-tōa-lia̍p ê ūi-chhiⁿ Thài-thán mā khì-hō͘ Thó͘-chhiⁿ só-tiâu, tùi Thó͘-chhiⁿ tông-pō͘-chū-choán ah. Chit-tiuⁿ pheng-tàu iáⁿ-siōng si jī-khòng-it-jí nî gō͘ goe̍h ê sî-chūn Cassini Thài-khong-chûn tī Thó͘-chhiⁿ ê āu-piah-bīn hip ê, to̍h sī tī éng-oán khòaⁿ-bē-tio̍h ū-khoân ê khì-thài kū-kiâⁿ-chhiⁿ ê hit-pêng-bīn. Thài-thán sī thài-iông-hē lāi-té ûi-it ū lông-hō͘ tōa-khì-chân ê ūi-chhiⁿ. Mā-sī thài-iông-hē lāi-té, tû-liáu tē-kiû í-gōa, ûi-it chi̍t-lia̍p tiāⁿ-tiāⁿ piáu-bīn ū e̍k-thé, jî-chhiáⁿ kah tē-kiû kāng-khoán, sī chi̍t-ê ū lo̍h-hō͘ kah cheng-hoat ê sûn-khoân ê só͘-chāi. Tī Kha-sí-nih thài-khong-chûn tùi chit-lia̍p ti̍t-kèng gō͘-chheng kong-lí khoah, kā thó͘-chhiⁿ-khoân kah hûn cha̍h-tiâu ê ūi-chhiⁿ bīn-téng, ē-tàng khòaⁿ-tio̍h i ê ko-hái-poa̍t-chân ū tōa-khì hûn-bū. Tī tiong-ng hù-kūn ê àm soa-lūn khu kiò-chò Hiáng-keh-lí-la. Cassini thài-khong-chûn sàng-khì Thài-thán ê Huygens thàm-chhek-chûn, sī kàng-lo̍h thài-khong-chûn lāi-té lî tē-kiû siāng-hn̄g ê. Siāng-bóe to̍h tī siòng-phìⁿ tiong-ng ē-kha ê tó-pêng an-se̍k. 

[KIP] Thài-thán: Kā Thóo-tshinn tsa̍h-tiâu ê ūi-tshinn
To̍h tshin-tshīunn tē-kîu kāng-khuán, Thóo-tshinn siāng-tuā-lia̍p ê uī-tshinn Thài-thán mā khì-hōo Thóo-tshinn só-tiâu, tuì Thóo-tshinn tông-pōo-tsū-tsuán ah. Tsit-tiunn phing-tàu iánn-siōng si jī-khòng-it-jí nî gōo gue̍h ê sî-tsūn Cassini Thài-khong-tsûn tī Thóo-tshinn ê āu-piah-bīn hip ê, to̍h sī tī íng-uán khuànn-bē-tio̍h ū-khuân ê khì-thài kū-kiânn-tshinn ê hit-pîng-bīn. Thài-thán sī thài-iông-hē lāi-té uî-it ū lông-hōo tuā-khì-tsân ê uī-tshinn. Mā-sī thài-iông-hē lāi-té, tû-liáu tē-kîu í-guā, uî-it tsi̍t-lia̍p tiānn-tiānn piáu-bīn ū i̍k-thé, jî-tshiánn kah tē-kîu kāng-khuán, sī tsi̍t-ê ū lo̍h-hōo kah tsing-huat ê sûn-khuân ê sóo-tsāi. Tī Kha-sí-nih thài-khong-tsûn tuì tsit-lia̍p ti̍t-kìng gōo-tshing kong-lí khuah, kā thóo-tshinn-khuân kah hûn tsa̍h-tiâu ê uī-tshinn bīn-tíng, ē-tàng khuànn-tio̍h i ê ko-hái-pua̍t-tsân ū tuā-khì hûn-bū. Tī tiong-ng hù-kūn ê àm sua-lūn khu kiò-tsò Hiáng-keh-lí-la. Cassini thài-khong-tsûn sàng-khì Thài-thán ê Huygens thàm-tshik-tsûn, sī kàng-lo̍h thài-khong-tsûn lāi-té lî tē-kîu siāng-hn̄g ê. Siāng-bué to̍h tī siòng-phìnn tiong-ng ē-kha ê tó-pîng an-si̍k.

[English] Star Cluster R136 Breaks Out 
In the center of nearby star-forming region lies a huge cluster containing some of the largest, hottest, and most massive stars known. These stars, known collectively as star cluster R136, part of the Tarantula Nebula, were captured in the featured image in visible light in 2009 through the Hubble Space Telescope. Gas and dust clouds in the Tarantula Nebula, have been sculpted into elongated shapes by powerful winds and ultraviolet radiation from these hot cluster stars. The Tarantula Nebula lies within a neighboring galaxy known as the Large Magellanic Cloud and is located a mere 170,000 light-years away.   


詞彙學習（台語漢字/POJ/KIP/華語漢字/English）
泰坦/Thài-thán/Thài-thán/泰坦/Titan
同步自轉/tông-pō͘-chū-choán/tông-pōo-tsū-tsuán/同步自轉/synchronous rotation
拼鬥影像/pheng-tàu iáⁿ-siōng/phing-tàu iánn-siōng/拼接而成的組合影像/mosaic image
氣態巨行星/khì-thài kū-kiâⁿ-chhiⁿ/khì-thài kū-kiânn-tshinn/氣態巨行星/gas giant
濃厚/lông-hō͘/lông-hōo/濃厚/dense
大氣層/tōa-khì-chân/tuā-khì-tsân/大氣層/atmosphere
有環 ê 氣態巨行星/ū-khoân-ê khì-thài kū-kiâⁿ-chhiⁿ/ū-khuân-ê khì-thài kū-kiânn-tshinn/環系氣態巨行星/ringed gas giant
液體/e̍k-thé/i̍k-thé/液體/liquid
蒸發/cheng-hoat/tsing-huat/蒸發/evaporation
Cassini 太空船/Khah-si-nî thài-khong-chûn/Khah-si-nî thài-khong-tsûn/卡西尼太空船/Cassini
直徑/ti̍t-kèng/ti̍t-kìng/直徑/diameter
高海拔層/ko-hái-poa̍t-chân/ko-hái-pua̍t-tsân/高海拔層/high altitude layer
雲霧/bông-bū/bông-bū/霧霾/haze
香格里拉/Hiáng-keh-lí-la/Hiáng-keh-lí-la/香格里拉/Shangri-La
Huygens 探測船/Hūi-kiⁿ-su thàm-chhek-chûn/Huī-kinn-su thàm-tshik-tsûn/惠更斯探測船/Huygens probe


=== 啥物是 APOD ===

本站 ê 介紹
APOD ê 介紹

APOD ê 各種語言：
Arabic, Catalan, Chinese (Beijing), Chinese (Taiwan), Croatian, Czech, Dutch, Farsi, French, German, Hebrew, Indonesian, Japanese, Korean, Montenegrin, Polish, Russian, Serbian, Slovenian, Spanish, Taiwanese, Turkish, Turkish, and Ukrainian

作者佮編輯：Robert Nemiroff (MTU) & Jerry Bonnell (UMCP)
NASA 辦公室：Phillip Newman Specific rights apply.
NASA ê 聲明：NASA Web Privacy Policy and Important Notices
服務提供：ASD at NASA / GSFC & Michigan Tech. U.


