https://apod-taigi.blogspot.com/2020/12/20201228.html

M16：鴟鴞星雲的內部 - 2020/12/28
逐工一幅天文圖 APOD Taiwanese
Astronomy Picture of the Day
探索宇宙！逐工會揀一幅無仝款 ê 影像抑是相片，𤆬你熟似咱這个迷人 ê 宇宙，閣有專業天文學者為你解說。

2020 年 12 月 28 日

M16: Inside the Eagle Nebula
影像提供佮版權：Nicolas Paladini
寫真館：Notable images of the recent Total Solar Eclipse submitted to APOD
明仔載 ê 圖：地球佇日全食的模樣



[漢羅] M16：鴟鴞星雲的內部
遠看，這規个形體看起來就親像是一隻鴟鴞。毋閣近看這个鴟鴞星雲，有一搭較光 ê 區域，會使講是這區大塗粉烏殼中央 ê 窗仔門。對這个窗仔門看去，煞看著一个光映映 ê 工場，當咧製造規陣開放星團。佇這个閬空，新 ê 恆星產生 ê 時陣，猶閣賰一寡柱仔雲佮圓仔雲，in ê 成份 是暗塗粉佮冷分子氣體。一寡少年閣光 ê 藍光星，[亻因] ê 光佮恆星風 kā 賰 ê 雲絲猶閣有氣體佮塗粉造 ê 雲牆那燒那吹出去。這个鴟鴞發射星雲予標做 M16，離咱有 6500 光年遠，大細有 20 光年闊，用雙筒望遠鏡 uì 巨蛇座方向去看 to̍h 看會著。這幅圖是累積 12 點鐘久 ê 感光，閣敆三種特別 ê 發射線：硫（紅色）、水素（黃色）、酸素（藍色）ê 影像合成 ê 。

[POJ] M cha̍p-la̍k: Ba̍h-hio̍h seng-hûn ê lōe-pō͘
Hn̄g khòaⁿ, chi̍t kui-ê hêng-thé khòaⁿ--khí-lâi tō chhin-chhiūⁿ sī chi̍t-chia̍h ba̍h-hio̍h. M̄-koh kīn khòaⁿ chi̍t-ê ba̍h-hio̍h seng-hûn, ū chi̍t-tah khah kng ê khu-he̍k, ē-sái kóng sī chit-khu tōa-thô͘-hún-ō͘-khak tiong-ng ê thang-á-mn̂g. Tùi chi̍t-ê thang-á-mn̂g khòaⁿ--khì, soah khòaⁿ tio̍h chi̍t-ê kng-iàⁿ-iàⁿ ê kang-tiûⁿ, tn̂g-leh chè-chō kui-tīn khai-hòng-seng-thoân. Tī chit-ê làng-khang, sin-ê hêng-chheⁿ sán-seng ê sî-chūn, iáu-koh chhun chi̍t-kóa thiāu-á-hûn kah îⁿ-á-hûn, in ê seng-hûn sī àm-thô͘-hún kah léng-hūn-chú khì-thé. Chi̍t-kóa siàu-liân koh kng ê nâ-kng-chheⁿ, in ê kng kah hêng-chheⁿ-hong kā chhun ê hûn-si iah-koh-ū khì-thé kah thô͘-hún chō ê hûn-chhiûⁿ ná-sio-ná-chhoe--chhut-khì. Chi̍t-ê Ba̍h-hio̍h hoat-siā seng-hûn hō͘ piau chò E̍h-muh-cha̍p-la̍k, lî lán ū la̍k-chheng-gō͘-pah kng-nî hn̄g, tōa-sè ū jī-cha̍p kng-nî khoah, iōng siang-tâng bōng-oán-kiàⁿ uì Kū-siâ-tsō hong-hiòng khì-khòaⁿ to̍h khòaⁿ-ē-tio̍h. Chi̍t-pak-tô͘ sī lúi-chek cha̍p-jī tiám-cheng kú ê kám-kng, koh kap saⁿ-chióng te̍k-pia̍t ê hoat-siā-sòaⁿ: liû (âng-sek), chúi-sò͘ (n̂g-sek), sng-sò͘ (nâ-sek) ê iáⁿ-siōng ha̍p-sêng ê.

[KIP] M tsa̍p-la̍k: Ba̍h-hio̍h sing-hûn ê luē-pōo
Hn̄g khuànn, tsi̍t kui-ê hîng-thé khuànn--khí-lâi tō tshin-tshiūnn sī tsi̍t-tsia̍h ba̍h-hio̍h. M̄-koh kīn khuànn tsi̍t-ê ba̍h-hio̍h sing-hûn, ū tsi̍t-tah khah kng ê khu-he̍k, ē-sái kóng sī tsit-khu tuā-thô͘-hún-ō͘-khak tiong-ng ê thang-á-mn̂g. Tùi tsi̍t-ê thang-á-mn̂g khuànn--khì, suah khuànn tio̍h tsi̍t-ê kng-iànn-iànn ê kang-tiûnn, tn̂g-leh tsè-tsō kui-tīn khai-hòng-sing-thuân. Tī tsit-ê làng-khang, sin-ê hîng-tshenn sán-sing ê sî-tsūn,  iáu-koh tshun tsi̍t-kuá thiāu-á-hûn kah înn-á-hûn, in ê sing-hûn sī àm-thôo-hún kah líng-hūn-tsú khì-thé. Tsi̍t-kuá siàu-liân koh kng ê nâ-kng-tshenn, in ê kng kah hîng-tshenn-hong kā tshun ê hûn-si iah-koh-ū khì-thé kah thô͘-hún tsō ê hûn-tshiûnn ná-sio-ná-tshue--tshut-khì. Tsi̍t-ê Ba̍h-hio̍h huat-siā sing-hûn hō͘ piau tsò E̍h-muh-tsa̍p-la̍k, lî lán ū la̍k-tshing-gō͘-pah kng-nî hn̄g, tuā-sè ū jī-tsa̍p kng-nî khuah, iōng siang-tâng bōng-uán-kiànn ùi Kū-siâ-tsō hong-hiòng khì-khòaⁿ to̍h khòaⁿ-ē-tio̍h. Tsi̍t-pak-tô͘ sī lúi-tsik tsa̍p-jī tiám-tsing kú ê kám-kng, koh kap sann-tsióng te̍k-pia̍t ê huat-siā-suànn: liû (âng-sik), tsúi-sò͘ (n̂g-sik), sng-sò͘ (nâ-sik) ê iánn-siōng ha̍p-sîng ê.

[English] M16: Inside the Eagle Nebula  
From afar, the whole thing looks like an Eagle. A closer look at the Eagle Nebula, however, shows the bright region is actually a window into the center of a larger dark shell of dust. Through this window, a brightly-lit workshop appears where a whole open cluster of stars is being formed. In this cavity tall pillars and round globules of dark dust and cold molecular gas remain where stars are still forming. Already visible are several young bright blue stars whose light and winds are burning away and pushing back the remaining filaments and walls of gas and dust. The Eagle emission nebula, tagged M16, lies about 6500 light years away, spans about 20 light-years, and is visible with binoculars toward the constellation of the Serpent (Serpens). This picture involved over 12 hours of imaging and combines three specific emitted colors emitted by sulfur (colored as red), hydrogen (yellow), and oxygen (blue).   



詞彙學習（台語漢字/POJ/KIP/華語漢字/English）
鴟鴞/ba̍h-hio̍h/ba̍h-hio̍h/老鷹/eagle
星雲/seng-hûn/sing-hûn/星雲/nebula
開放星團/khai-hòng-seng-thoân/khai-hòng-sing-thuân/開放星團/open cluster
恆星風/hêng-chheⁿ-hong/hîng-tshenn-hong/恆星風/stellar wind
塗粉/thô͘-hún/thôo-hún/灰塵/dust
光映映/kng-iàⁿ-iàⁿ/kng-iànn-iànn/光采奪目燈火通明/brightly-lit
閬空/làng-khang/làng-khang/空腔/cavity
雙筒望遠鏡/siang-tâng bōng-oán-kiàⁿ/siang-tâng bōng-uán-kiànn/雙筒望遠鏡/binoculars 
感光/kám-kng/kám-kng/曝光/exposure
水素/chúi-sò͘/tsuí-sòo/氫/H
酸素/sng-sò͘/sng-sòo/氧/O


=== 啥物是 APOD ===

本站 ê 介紹
APOD ê 介紹

APOD ê 各種語言：
Arabic, Catalan, Chinese (Beijing), Chinese (Taiwan), Croatian, Czech, Dutch, Farsi, French, German, Hebrew, Indonesian, Japanese, Korean, Montenegrin, Polish, Russian, Serbian, Slovenian, Spanish, Taiwanese, Turkish, Turkish, and Ukrainian

作者佮編輯：Robert Nemiroff (MTU) & Jerry Bonnell (UMCP)
NASA 辦公室：Phillip Newman Specific rights apply.
NASA ê 聲明：NASA Web Privacy Policy and Important Notices
服務提供：ASD at NASA / GSFC & Michigan Tech. U.

