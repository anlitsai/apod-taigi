https://apod-taigi.blogspot.com/2021/01/20210121.html

M78 ê 闊幅相片 - 2021/01/21
逐工一幅天文圖 APOD Taiwanese
Astronomy Picture of the Day
探索宇宙！逐工會揀一幅無仝款 ê 影像抑是相片，𤆬你熟似咱這个迷人 ê 宇宙，閣有專業天文學者為你解說。


2021 年 1 月 21 日
￼
M78 Wide Field
影像提供佮版權：Wes Higgins
昨昏 ê 圖：渦輪星系 ê 磁場
明仔載 ê 圖：銀河環

[漢羅] M78 ê 闊幅相片
佇肥 chut-chut ê 臘戶座內底，有足濟星際塗粉雲佮發光 ê 星雲。內底上光 ê 是 M78，to̍h 佇這幅彩色 ê 闊幅相片 ê 中央。這張相片有包著臘戶座皮帶 ê 北爿區域。佇 1500 光年遠 ê 所在，藍色 ê 反射星雲差不多有 5 光年遐爾闊。伊 ê 藍光，主要是塗粉反射高溫閣少年 ê 恆星來 ê 。反射星雲 NGC 2071 to̍h 佇 M78 ê 倒爿。Herbig-Haro 天體 ê 發射光斑，是恆星佇形成過程中，能量足強 ê 噴流噴出來 ê 物件。佮邊仔 ê 暗塗粉帶相比，實在是有夠光 ê 。這个長時間 ê 感光，予咱看會著這區較暗、反紅光 ê 水素氣體。

[POJ] M chhit-cha̍p-poeh ê khoah-pak siòng-phìⁿ
Tī pûi-chut-chut ê La̍h-hō͘-chō lāi-té, ū chiok-chōe seng-chè thô͘-hún-hûn kah hoat-kng ê seng-hûn. Lāi-té siāng kng ê sī M chhit-cha̍p-poeh, to̍h tī chit-pak chhái-sek ê khoah-pak siòng-phìⁿ tiong-ng. Chit-tiuⁿ siòng-phìⁿ ū pau-tio̍h La̍h-hō͘-chō phôe-tòa ê pak-pêng khu-he̍k. Tī chi̍t-chheng-gō͘-pah nî hn̄g ê só͘-chāi, nâ-sek ê hoán-siā seng-hûn chha-put-to ū gō͘ kng-nî hiah-nī khoah. I ê nâ-kng, chú-iàu sī thô͘-hún hoán-siā ko-un koh siàu-liân ê hêng-chhiⁿ lâi-ê. Hoán-siā seng-hûn NGC jī-khòng-chhit-it to̍h tī M chhit-cha̍p-poeh ê tò-pêng. Herbig-Haro thian-thé ê hoat-siā kng-pan, sī hêng-chhiⁿ tī hêng-sêng kòe-têng-tiong, lêng-liōng chiok kiông ê phùn-lâu phùn--chhut-lâi ê mi̍h-kiāⁿ. Kah piⁿ-á ê àm-thô͘-hún-tòa sio-pí, si̍t-chāi sī ū-kàu kng ê. Chit-ê tn̂g-sî-kan ê kám-kng, hō͘ lán khòaⁿ-ē-tio̍h chit-khu khah-àm, hoán-âng-kng ê chúi-sò͘ khì-thé.

[KIP] M tshit-tsa̍p-pueh ê khuah-pak siòng-phìnn
Tī puî-tsut-tsut ê La̍h-hōo-tsō lāi-té, ū tsiok-tsuē sing-tsè thôo-hún-hûn kah huat-kng ê sing-hûn. Lāi-té siāng kng ê sī M tshit-tsa̍p-pueh, to̍h tī tsit-pak tshái-sik ê khuah-pak siòng-phìnn tiong-ng. Tsit-tiunn siòng-phìnn ū pau-tio̍h La̍h-hōo-tsō phuê-tuà ê pak-pîng khu-hi̍k. Tī tsi̍t-tshing-gōo-pah nî hn̄g ê sóo-tsāi, nâ-sik ê huán-siā sing-hûn tsha-put-to ū gōo kng-nî hiah-nī khuah. I ê nâ-kng, tsú-iàu sī thôo-hún huán-siā ko-un koh siàu-liân ê hîng-tshinn lâi-ê. Huán-siā sing-hûn NGC jī-khòng-tshit-it to̍h tī M tshit-tsa̍p-pueh ê tò-pîng. Herbig-Haro thian-thé ê huat-siā kng-pan, sī hîng-tshinn tī hîng-sîng kuè-tîng-tiong, lîng-liōng tsiok kiông ê phùn-lâu phùn--tshut-lâi ê mi̍h-kiānn. Kah pinn-á ê àm-thôo-hún-tuà sio-pí, si̍t-tsāi sī ū-kàu kng ê. Tsit-ê tn̂g-sî-kan ê kám-kng, hōo lán khuànn-ē-tio̍h tsit-khu khah-àm, huán-âng-kng ê tsuí-sòo khì-thé.

[English] M78 Wide Field 
Interstellar dust clouds and glowing nebulae abound in the fertile constellation of Orion. One of the brightest, M78, is centered in this colorful, wide field view, covering an area north of Orion's belt. At a distance of about 1,500 light-years, the bluish reflection nebula is around 5 light-years across. Its tint is due to dust preferentially reflecting the blue light of hot, young stars. Reflection nebula NGC 2071 is just to the left of M78. Flecks of emission from Herbig-Haro objects, energetic jets from stars in the process of formation, stand out against the dark dust lanes. The exposure also brings out the region's fainter, pervasive reddish glow of atomic hydrogen gas.


詞彙學習（台語漢字/POJ/KIP/華語漢字/English）
闊幅/Khoah-pak/Khuah-pak/寬幅/wide field
臘戶座/La̍h-hō͘-chō/La̍h-hōo-tsō/臘戶座/the constellation of Origion
星際塗粉雲/seng-chè thô͘-hún-hûn/sing-tsè thôo-hún-hûn/星際灰塵雲/interstellar dust cloud
反射星雲/hoán-siā seng-hûn/huán-siā sing-hûn/反射星雲/reflection nebula
光年/kng-nî/kng-nî/光年/light-year
恆星/hêng-chhiⁿ/hîng-tshinn/恆星/star
天體/thian-thé/thian-thé/天體/object
發射光斑/hoat-siā kng-pan/huat-siā kng-pan//flecks of emission
噴流/phùn-lâu/phùn-lâu/噴流/jet
暗塗粉帶/àm-thô͘-hún-tōa/àm-thôo-hún-tuā/暗灰塵帶/dark dust lane
感光/kám-kng/kám-kng/曝光/exposure
水素氣體/chúi-sò͘ khì-thé/tsuí-sòo khì-thé/氫氣/hydrogen gas


=== 啥物是 APOD ===

本站 ê 介紹 (台語/華語)
APOD ê 介紹 (英語)

APOD ê 各種語言：
Arabic, Catalan, Chinese (Beijing), Chinese (Taiwan), Croatian, Czech, Dutch, Farsi, French, German, Hebrew, Indonesian, Japanese, Korean, Montenegrin, Polish, Russian, Serbian, Slovenian, Spanish, Taiwanese, Turkish, Turkish, and Ukrainian

作者佮編輯：Robert Nemiroff (MTU) & Jerry Bonnell (UMCP)
NASA 辦公室：Phillip Newman Specific rights apply.
NASA ê 聲明：NASA Web Privacy Policy and Important Notices
服務提供：ASD at NASA / GSFC & Michigan Tech. U.



