https://apod-taigi.blogspot.com/2021/01/20210103.html

佇冰島頂懸 ê 鳳凰極光 - 2021/01/03
逐工一幅天文圖 APOD Taiwanese
Astronomy Picture of the Day
探索宇宙！逐工會揀一幅無仝款 ê 影像抑是相片，𤆬你熟似咱這个迷人 ê 宇宙，閣有專業天文學者為你解說。


2021 年 1 月 3 日

￼
A Phoenix Aurora over Iceland
影像提供佮版權： Hallgrimur P. Helgason; Rollover Annotation: Judy Schmidt
Almost Hyperspace：Random APOD Generator
昨昏 ê 圖：21 世紀溼版翕相法翕 ê 月球
明仔載 ê 圖：一秒爍十萬改 ê 紅色精靈

[漢羅] 佇冰島頂懸 ê 鳳凰極光
看極光 ê 人攏轉去矣！佇冰島九月一个安靜 ê 暗暝，半暝三點半，大部份 ê 極光攏已經消失矣。忽然間煞出現一陣新爆發 ê 粒子對天頂瀉落來，閣一擺 kā 地球 ê 大氣層照予光。這个時陣，雄雄煞看著天頂親像是予一隻非常大隻 ê 鳳凰 kā 夜空照予光。用準備好 ê kha-mé-lah tùi 天頂趕緊翕兩張矣，閣加翕一張地景。後壁 ê 山是 Helgafell 山，頭前 ê 河川是 Kaldá 河，兩个攏離冰島首都 Reykjavik 北爿 30 外公里遠。有經驗 ê 觀星者會當看出佇山頂 ê 倒手爿是臘戶座，昴宿星團嘛佇相片中央面頂看會著。2016 年 ê 極光，干焦有一分鐘久，而且隨無去。若是無這張精選 ê 數位組合相片，可能會予人當做是咧臭彈。


[POJ] Tī Peng-tó téng-koân ê hōng-hông ke̍k-kng
Khòaⁿ ke̍k-kng ê lâng lóng tńg--khì-ah. Tī Peng-tó káu-goe̍h chi̍t-ê an-chēng ê àm-mî, pòaⁿ-mî saⁿ-tiám-pòaⁿ, tōa-pō͘-hūn ê ke̍k-kng í-keng lóng siau-sit ah. Hut-jiân-kan soah chhut-hiān chi̍t-tīn sin po̍k-hoat ê lia̍p-chú tùi thiⁿ-téng sià--lo̍h-lâi, koh chi̍t-pái kā Tē-kiû ê tōa-khì-chân chiò hō͘ kng. Chit-ê sî-chūn, hiông-hiông soah khòaⁿ-tio̍h thiⁿ-téng chhan-chhiūⁿ sī chi̍t-chiah hui-siông tōa-chiah ê hōng-hông kā iā-khong chiò hō͘ kng. Iōng chún-pī-hó ê kha-mé-lah tùi thiⁿ-téng kóaⁿ-kín hip nn̄g-tiuⁿ ah, koh ke hip chi̍t-tiuⁿ tē-kéng. Āu-piah ê soaⁿ-kéng sī Helgafell soaⁿ, thâu-chêng ê hô-chhoan sī Kaldá hô, nn̄g-ê lóng lî Peng-tó siú-to͘ Reykjavik pak-pêng saⁿ-cha̍p gōa kong-lí hn̄g. Ū keng-giām ê koan-chhiⁿ-chiá ē-tàng khòaⁿ-chhut tī soaⁿ-téng ê tò-chhiú-pêng sī La̍h-hō͘-chō, Báu-siù seng-thoân mā tī siòng-phìⁿ tiong-ng bīn-téng khòaⁿ-ē-tio̍h. Jī-khòng-it-lio̍k nî ê ke̍k-kng, kan-na ū chi̍t-hun-cheng kú, jî-chhiáⁿ sûi bô--khì. Nā-sī bô chi̍t-tiuⁿ cheng-soán ê só͘-ūi cho͘-ha̍p siòng-phìⁿ, khó-lêng ē hō͘ lâng tòng-chò sī-leh chhàu-tōaⁿ.

[KIP] Tī Ping-tó tíng-kuân ê hōng-hông ki̍k-kng
Khuànn ki̍k-kng ê lâng lóng tńg--khì-ah. Tī Ping-tó káu-gue̍h tsi̍t-ê an-tsīng ê àm-mî, puànn-mî sann-tiám-puànn, tuā-pōo-hūn ê ki̍k-kng í-king lóng siau-sit ah. Hut-jiân-kan suah tshut-hiān tsi̍t-tīn sin po̍k-huat ê lia̍p-tsú tuì thinn-tíng sià--lo̍h-lâi, koh tsi̍t-pái kā Tē-kîu ê tuā-khì-tsân tsiò hōo kng. Tsit-ê sî-tsūn, hiông-hiông suah khuànn-tio̍h thinn-tíng tshan-tshīunn sī tsi̍t-tsiah hui-siông tuā-tsiah ê hōng-hông kā iā-khong tsiò hōo kng. Iōng tsún-pī-hó ê kha-mé-lah tuì thinn-tíng kuánn-kín hip nn̄g-tiunn ah, koh ke hip tsi̍t-tiunn tē-kíng. Āu-piah ê suann-kíng sī Helgafell suann, thâu-tsîng ê hô-tshuan sī Kaldá hô, nn̄g-ê lóng lî Ping-tó síu-too Reykjavik pak-pîng sann-tsa̍p guā kong-lí hn̄g. Ū king-giām ê kuan-tshinn-tsiá ē-tàng khuànn-tshut tī suann-tíng ê tò-tshíu-pîng sī La̍h-hōo-tsō, Báu-sìu sing-thuân mā tī siòng-phìnn tiong-ng bīn-tíng khuànn-ē-tio̍h. Jī-khòng-it-lio̍k nî ê ki̍k-kng, kan-na ū tsi̍t-hun-tsing kú, jî-tshiánn suî bô--khì. Nā-sī bô tsi̍t-tiunn tsing-suán ê sóo-uī tsoo-ha̍p siòng-phìnn, khó-lîng ē hōo lâng tòng-tsò sī-leh tshàu-tuānn.

[English] Sprite Lightning at 100,000 Frames Per Second  
What causes sprite lightning? Mysterious bursts of light in the sky that momentarily resemble gigantic jellyfish have been recorded for over 30 years, but apart from a general association with positive cloud-to-ground lightning, their root cause remains unknown. Some thunderstorms have them -- most don't. Recently, however, high speed videos are better detailing how sprites actually develop. The featured video, captured in mid-2019, is fast enough -- at about 100,000 frames per second -- to time-resolve several sprite "bombs" dropping and developing into the multi-pronged streamers that appear on still images. Unfortunately, the visual clues provided by videos like these do not fully resolve the sprite origins mystery. High speed vidoes do indicate to some researchers, though, that sprites are more likely to occur when plasma irregularities exist in the upper atmosphere.    


詞彙學習（台語漢字/POJ/KIP/華語漢字/English）
鳳凰/hōng-hông/hōng-hông/鳳凰/phoenix
極光/ke̍k-kng/ki̍k-kng/極光/aurora
粒子/lia̍p-chú/lia̍p-tsú/粒子/particle
大氣層/tōa-khì-chân/tuā-khì-tsân/大氣層/atmosphere
kha-mé-lah/kha-mé-lah/kha-mé-lah/相機/camera
相機/siòng-ki/siòng-ki/相機/camera
臘戶座/La̍h-hō͘-chō/La̍h-hōo-tsō/臘戶座/Orion
昴宿星團/Báu-siù seng-thoân/Báu-siù seng-thuân/昴宿星團/Pleiades star cluster


=== 啥物是 APOD ===

本站 ê 介紹
APOD ê 介紹

APOD ê 各種語言：
Arabic, Catalan, Chinese (Beijing), Chinese (Taiwan), Croatian, Czech, Dutch, Farsi, French, German, Hebrew, Indonesian, Japanese, Korean, Montenegrin, Polish, Russian, Serbian, Slovenian, Spanish, Taiwanese, Turkish, Turkish, and Ukrainian

作者佮編輯：Robert Nemiroff (MTU) & Jerry Bonnell (UMCP)
NASA 辦公室：Phillip Newman Specific rights apply.
NASA ê 聲明：NASA Web Privacy Policy and Important Notices
服務提供：ASD at NASA / GSFC & Michigan Tech. U.


