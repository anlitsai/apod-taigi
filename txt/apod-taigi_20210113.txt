https://apod-taigi.blogspot.com/2021/01/20210113.html

迒過北極天頂 ê 彎弓橋 - 2021/01/13
逐工一幅天文圖 APOD Taiwanese
Astronomy Picture of the Day
探索宇宙！逐工會揀一幅無仝款 ê 影像抑是相片，𤆬你熟似咱這个迷人 ê 宇宙，閣有專業天文學者為你解說。


2021 年 1 月 13 日
￼
Arches Across an Arctic Sky
影像提供佮版權：Giulio Cobianchi
昨昏 ê 圖：巴西古早時代 ê 星座
明仔載 ê 圖：天頂厚 tut-tut ê 極光


[漢羅] 迒過北極天頂 ê 彎弓橋
天頂彼兩 ê 大大 ê 彎弓橋是啥物？佇倒手爿彼个你可能知影，是咱銀河 ê 中央盤。佇這个大盤仔內底 ê 恆星佮星雲，著愛佇南半球較看會著。佇這个星橋下跤，彼粒生鉎 ê 柑仔色行星是火星，另外彼个有形體 ê 是仙女座星系。佇這个冷吱吱 ê 北極暗暝，有幾分鐘仔，正手爿出現第二个大彎弓橋，這是極光，另外一半愛佇北半球才看會著。極光比恆星離咱較近，伊其實是地球較懸 ê 大氣層內底 leh 發光 ê 空氣。佇青色 ê 極光橋面頂，有咱熟似 ê 北斗星。這張數位影像是 kā 18 張佇 12 月中踮挪威翕 ê 相片組合起來 ê。

[POJ] Hāⁿ kòe Pak-ke̍k thiⁿ-téng ê oan-kiong-kiô
Thiⁿ-téng hit nn̄g-ê tōa-tōa-ê oan-kiong-kiô sī siáⁿ-mih? Tī tò-chhiú-pêng hit-ê lí khó-lêng chai-iáⁿ, sī lán Gîn-hô ê tiong-iong-pôaⁿ. Tī chi̍t-ê tōa-pôaⁿ-á lāi-té ê hêng-chhiⁿ kah seng-hûn, tio̍h ài tī Lâm-pôaⁿ-kiû khah khòaⁿ-ē-tio̍h. Tī chit-ê seng-kiô ē-kha, hit-lia̍p seⁿ-sian ê kam-á-sek kiâⁿ-chhiⁿ sī Hóe-chhiⁿ, lēng-gōa hit-ê ū hêng-thé-ê sī Sian-lú-chō seng-hē. Tī chit-ê léng-ki-ki ê pak-ke̍k àm-mî, ū kúi-hun-cheng-á, chiàⁿ-chhiú-pêng chhut-hiān tē-jī-ê tōa oan-kiong-kiô, che-sī ke̍k-kng, lēng-gōa chi̍t-pòaⁿ ài-tī pak-pòaⁿ-kiû chiah khòaⁿ-ē-tio̍h. Ke̍k-kng pí hêng-chhiⁿ lî lán khah-kūn, i kî-si̍t sī tē-kiû khah-koân ê tōa-khì-chân lāi-té leh hoat-kng ê khong-khì. Tī chheⁿ-sek ê ke̍k-kng-kiô bīn-téng, ū lán se̍k-sāi ê Pak-táu-chhiⁿ. Chit-tiuⁿ só͘-ūi iáⁿ-siōng sī kā cha̍p-peh tiuⁿ tī cha̍p-jī goe̍h-tiong tiám Ná-ui hip-ê siòng-phìⁿ cho͘-ha̍p--khí-lâi-ê.

[KIP] Hānn kuè Pak-ki̍k thinn-tíng ê uan-kiong-kiô
Thinn-tíng hit nn̄g-ê tuā-tuā-ê uan-kiong-kiô sī siánn-mih? Tī tò-tshíu-pîng hit-ê lí khó-lîng tsai-iánn, sī lán Gîn-hô ê tiong-iong-puânn. Tī tsi̍t-ê tuā-puânn-á lāi-té ê hîng-tshinn kah sing-hûn, tio̍h ài tī Lâm-puânn-kîu khah khuànn-ē-tio̍h. Tī tsit-ê sing-kiô ē-kha, hit-lia̍p senn-sian ê kam-á-sik kiânn-tshinn sī Hué-tshinn, līng-guā hit-ê ū hîng-thé-ê sī Sian-lú-tsō sing-hē. Tī tsit-ê líng-ki-ki ê pak-ki̍k àm-mî, ū kuí-hun-tsing-á, tsiànn-tshíu-pîng tshut-hiān tē-jī-ê tuā uan-kiong-kiô, tse-sī ki̍k-kng, līng-guā tsi̍t-puànn ài-tī pak-puànn-kîu tsiah khuànn-ē-tio̍h. Ki̍k-kng pí hîng-tshinn lî lán khah-kūn, i kî-si̍t sī tē-kîu khah-kuân ê tuā-khì-tsân lāi-té leh huat-kng ê khong-khì. Tī tshenn-sik ê ki̍k-kng-kiô bīn-tíng, ū lán si̍k-sāi ê Pak-táu-tshinn. Tsit-tiunn sóo-uī iánn-siōng sī kā tsa̍p-peh tiunn tī tsa̍p-jī gue̍h-tiong tiám Ná-ui hip-ê siòng-phìnn tsoo-ha̍p--khí-lâi-ê.

[English] Arches Across an Arctic Sky  
What are these two giant arches across the sky? Perhaps the more familiar one, on the left, is the central band of our Milky Way Galaxy. This grand disk of stars and nebulas here appears to encircle much of the southern sky. Visible below the stellar arch is the rusty-orange planet Mars and the extended Andromeda galaxy. For a few minutes during this cold arctic night, a second giant arch appeared to the right, encircling part of the northern sky: an aurora. Auroras are much closer than stars as they are composed of glowing air high in Earth's atmosphere. Visible outside the green auroral arch is the group of stars popularly known as the Big Dipper. The featured digital composite of 18 images was captured in mid-December over the Lofoten Islands in Norway.    


詞彙學習（台語漢字/POJ/KIP/華語漢字/English）
北極/Pak-ke̍k/Pak-ki̍k/北極/Arctic
彎弓橋/oan-kiong-kiô/uân-kiong-kiô/拱橋/arches
圓栱橋/oân-kong-kiô/uân-kong-kiô/拱橋/arches
中央盤/tiong-iong-pôaⁿ/tiong-iong-puânn/中央盤面/central band
恆星/hêng-chhiⁿ/hîng-tshinn/恆星/star
星雲/seng-hûn/sing-hûn/星雲/nebular
星橋/seng-kiô/sing-kiô/星橋/stellar arch
生鉎 ê 柑仔色/seⁿ-sian ê kam-á-sek/senn-sian ê kam-á-sik/生鏽的橘色/rusty-orange
行星/kiâⁿ-chhiⁿ/kiânn-tshinn/行星/planet
仙女座星系/Sian-lú-chō seng-hē/Sian-lú-tsō sing-hē/仙女座星系/the Andromeda galaxy
大氣層/tōa-khì-chân/tuā-khì-tsân/大氣層/atmosphere
北斗星/Pak-táu-chhiⁿ/Pak-táu-tshinn/北斗七星/Big Dipper
挪威/Ná-ui/Ná-ui/挪威/Norway


=== 啥物是 APOD ===

本站 ê 介紹
APOD ê 介紹

APOD 佇 2020 年ê 回顧：RJN's Night Sky Network Lecture 

APOD ê 各種語言：
Arabic, Catalan, Chinese (Beijing), Chinese (Taiwan), Croatian, Czech, Dutch, Farsi, French, German, Hebrew, Indonesian, Japanese, Korean, Montenegrin, Polish, Russian, Serbian, Slovenian, Spanish, Taiwanese, Turkish, Turkish, and Ukrainian

作者佮編輯：Robert Nemiroff (MTU) & Jerry Bonnell (UMCP)
NASA 辦公室：Phillip Newman Specific rights apply.
NASA ê 聲明：NASA Web Privacy Policy and Important Notices
服務提供：ASD at NASA / GSFC & Michigan Tech. U.


