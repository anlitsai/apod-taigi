https://apod-taigi.blogspot.com/2021/01/20210105.html

小麥哲倫星雲 - 2021/01/05
逐工一幅天文圖 APOD Taiwanese
Astronomy Picture of the Day
探索宇宙！逐工會揀一幅無仝款 ê 影像抑是相片，𤆬你熟似咱這个迷人 ê 宇宙，閣有專業天文學者為你解說。


2021 年 1 月 5 日
￼
The Small Cloud of Magellan
影像提供佮版權：José Mtanous
昨昏 ê 圖：一秒鐘爍十萬改 ê 紅色精靈
明仔載 ê 圖：佇火星 ê 沙條崙


[漢羅] 小麥哲倫星雲
啥物是小麥哲倫星雲？伊其實是一个星系。包括 tio̍h 葡萄牙 ê 航海家麥哲倫佮伊 ê 船員，看著這箍佇南半球細塊又閣霧霧 ê 物件 ê 時，攏感覺 in 足奇怪 ê 。麥哲倫這陣人佇十六世紀初，第一擺環遊地球 ê 時，to̍h 已經有真濟時間來研究這个無熟似 ê 南半球夜空矣 。對南半球 ê 觀星者來講，這兩个現現[立在]佇遐 ê 奇怪 ê 天體，佇西方文化內底 to̍h 共號做麥哲倫 ê 雲。佇過去 100 冬，研究人員共咱講，這款雲是不規則矮星系，是咱銀河 ê 衛星星系。這个小麥哲倫星雲差不多有 15,000 光年闊，而且內底有幾若億粒星。伊佇杜鵑座，離咱差不多有 210,000 光年遠。伊比銀河其他 ê 衛星星系閣較遠，包括 to̍h 人馬座矮星系佮大麥哲倫星雲。這个清楚 ê 影像 ê 正爿頂懸，是佇伊頭前 ê 球狀星團，杜鵑座 47。

[POJ] Sió Beh-thiat-lûn seng-hûn
Siáⁿ-mih sī Sió Beh-thiat-lûn seng-hûn? I kî-si̍t sī chi̍t-ê seng-hē. Pau-koah tio̍h Phô-tô-gê ê hâng-hái-ka Be̍h-thiat-lûn kah i ê chûn-oân, khòaⁿ-tio̍h chi̍t-kho͘ tī Lâm-pòaⁿ-kiû sè-tè iū-koh bū-bū ê mi̍h-kiāⁿ ê sî, lóng kám-kak in chiok kî-koài ê. Be̍h-thiat-lûn chit-tīn-lâng tī cha̍p-la̍k sè-kí chho͘, tē-it-pái khoân-iû sè-kài ê sî, to̍h í-keng ū chin-chōe sî-kan lâi gián-kiù chi̍t-ê bô se̍k-sāi ê lâm pòaⁿ-kiû iā-khong ah. Tùi Lâm-pòaⁿ-kiû ê koan-seng-chiá lâi kóng, chi̍t nn̄g-ê hiān-hiān chhāi tī hiah ê kî-koài thiⁿ-thé, tī se-hong bûn-hòa lāi-té to̍h kā hō͘ chò Be̍h-thiat-lûn ê hûn. Tī kòe-khì chi̍t-pah tang, gián-kiù jîn-oân kā lán kóng, chi̍t-khoán hûn sī put-kui-chek é-seng-hē, sī lán gîn-hô ê ūi-chhiⁿ seng-hē. Chit-ê Sió Be̍h-thiat-lûn seng-hûn chha-put-to ū chi̍t-bān-gō͘-chheng kng-nî khoah, jî-chhiáⁿ lāi-té ū kúi-ā ek lia̍p chhiⁿ. I tī Tō͘-koan-chō, lî lán chha-put-to ū jī-cha̍p-it bān kng-nî hn̄g. I pí gîn-hô kî-tha ê ūi-chhiⁿ seng-hē koh-khah khoah, pau-koah to̍h Jîn-má-chō é-seng-hē kah Tōa Be̍h-thiat-lûn seng-hûn. Chit-ê chheng-chhó ê iáⁿ-siōng ê chiàⁿ-pêng téng-koân, sī tī i thâu-chêng ê kiû-chōng seng-thoân, Tō͘-koan-chō sì-cha̍p-chhit.

[KIP] Sió Beh-thiat-lûn sing-hûn
Siánn-mih sī Sió Beh-thiat-lûn sing-hûn? I kî-si̍t sī tsi̍t-ê sing-hē. Pau-kuah tio̍h Phô-tô-gê ê hâng-hái-ka Be̍h-thiat-lûn kah i ê tsûn-uân, khuànn-tio̍h tsi̍t-khoo tī Lâm-puànn-kîu sè-tè īu-koh bū-bū ê mi̍h-kiānn ê sî, lóng kám-kak in tsiok kî-kuài ê. Be̍h-thiat-lûn tsit-tīn-lâng tī tsa̍p-la̍k sè-kí tshoo, tē-it-pái khuân-îu sè-kài ê sî, to̍h í-king ū tsin-tsuē sî-kan lâi gián-kìu tsi̍t-ê bô si̍k-sāi ê lâm puànn-kîu iā-khong ah. Tuì Lâm-puànn-kîu ê kuan-sing-tsiá lâi kóng, tsi̍t nn̄g-ê hiān-hiān tshāi tī hiah ê kî-kuài thinn-thé, tī se-hong bûn-huà lāi-té to̍h kā hōo tsò Be̍h-thiat-lûn ê hûn. Tī kuè-khì tsi̍t-pah tang, gián-kìu jîn-uân kā lán kóng, tsi̍t-khuán hûn sī put-kui-tsik é-sing-hē, sī lán gîn-hô ê uī-tshinn sing-hē. Tsit-ê Sió Be̍h-thiat-lûn sing-hûn tsha-put-to ū tsi̍t-bān-gōo-tshing kng-nî khuah, jî-tshiánn lāi-té ū kuí-ā ik lia̍p tshinn. I tī Tōo-kuan-tsō, lî lán tsha-put-to ū jī-tsa̍p-it bān kng-nî hn̄g. I pí gîn-hô kî-tha ê uī-tshinn sing-hē koh-khah khuah, pau-kuah to̍h Jîn-má-tsō é-sing-hē kah Tuā Be̍h-thiat-lûn sing-hûn. Tsit-ê tshing-tshó ê iánn-siōng ê tsiànn-pîng tíng-kuân, sī tī i thâu-tsîng ê kîu-tsōng sing-thuân, Tōo-kuan-tsō sì-tsa̍p-tshit.

[English] The Small Cloud of Magellan  
What is the Small Magellanic Cloud? It has turned out to be a galaxy. People who have wondered about this little fuzzy patch in the southern sky included Portuguese navigator Ferdinand Magellan and his crew, who had plenty of time to study the unfamiliar night sky of the south during the first circumnavigation of planet Earth in the early 1500s. As a result, two celestial wonders easily visible for southern hemisphere skygazers are now known in Western culture as the Clouds of Magellan. Within the past 100 years, research has shown that these cosmic clouds are dwarf irregular galaxies, satellites of our larger spiral Milky Way Galaxy. The Small Magellanic Cloud actually spans 15,000 light-years or so and contains several hundred million stars. About 210,000 light-years away in the constellation of the Tucan (Tucana), it is more distant than other known Milky Way satellite galaxies, including the Sagittarius Dwarf galaxy and the Large Magellanic Cloud. This sharp image also includes the foreground globular star cluster 47 Tucanae on the right.   


詞彙學習（台語漢字/POJ/KIP/華語漢字/English）
小麥哲倫星雲/Sió Beh-thiat-lûn seng-hûn/Sió Beh-thiat-lûn sing-hûn/小麥哲倫星雲/the Small Magellanic Cloud
葡萄牙 ê/Phô-tô-gê ê/Phô-tô-gê ê/葡萄牙/Portuguese
航海家/hâng-hái-ka/hâng-hái-ka/航海家/navigator
南半球/Lâm-pòaⁿ-kiû/Lâm-puànn-kîu/南半球/southern hemisphere
觀星者/koan-seng-chiá/kuan-sing-tsiá/觀星者/skygazers
[立在]/chhāi/tshāi/位於/locate
不規則矮星系/put-kui-chek é-seng-hē/put-kui-tsik é-sing-hē/不規則矮星系/dwarf irregular galaxy
衛星星系/ūi-chhiⁿ seng-hē/uī-tshinn sing-hē/衛星星系/satellite galaxy
光年/kng-nî/kng-nî/光年/light year
杜鵑座/Tō͘-koan-chō/Tōo-kuan-tsō/杜鵑座/Tucana
人馬座/Jîn-má-chō/Jîn-má-tsō/人馬座/Sagittarius
人馬座/Lîn-má-chō/Lîn-má-tsō/人馬座/Sagittarius
大麥哲倫星雲/Tōa Be̍h-thiat-lûn seng-hûn/Tuā Be̍h-thiat-lûn sing-hûn/大麥哲倫星雲/the Large Magellanic Cloud
球狀星團/kiû-chōng seng-thoân/kîu-tsōng sing-thuân/球狀星團/globular star cluster
 

=== 啥物是 APOD ===

本站 ê 介紹
APOD ê 介紹

APOD ê 各種語言：
Arabic, Catalan, Chinese (Beijing), Chinese (Taiwan), Croatian, Czech, Dutch, Farsi, French, German, Hebrew, Indonesian, Japanese, Korean, Montenegrin, Polish, Russian, Serbian, Slovenian, Spanish, Taiwanese, Turkish, Turkish, and Ukrainian

作者佮編輯：Robert Nemiroff (MTU) & Jerry Bonnell (UMCP)
NASA 辦公室：Phillip Newman Specific rights apply.
NASA ê 聲明：NASA Web Privacy Policy and Important Notices
服務提供：ASD at NASA / GSFC & Michigan Tech. U.


