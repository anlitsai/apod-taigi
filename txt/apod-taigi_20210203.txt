https://apod-taigi.blogspot.com/2021/02/20210203.html

Tī 月球揣著 ê：可能 sī 地球 siāng 老 ê 石頭 - 2021/02/03 
逐工一幅天文圖 APOD Taiwanese
Astronomy Picture of the Day
探索宇宙！逐工會揀一幅無仝款 ê 影像抑是相片，𤆬你熟似咱這个迷人 ê 宇宙，閣有專業天文學者為你解說。


2021 年 2 月 3 日
￼
Found on the Moon: Candidate for Oldest Known Earth Rock 
影像提供： NASA, Astromaterials 3D, Erika Blumenfeld et al.
昨昏 ê 圖：七彩 ê 四分儀座流星
明仔載 ê 圖：阿波羅 14 號：Ùi Antares 看著 ê 景色

[漢羅] Tī 月球揣著 ê：可能 sī 地球 siāng 老 ê 石頭
地球 siāng 老 ê 石頭，敢是 tī 月球面頂揣著 ê？這真有可能！這个故事 to̍h 愛 ùi 月球任務阿波羅 14 號講起。太空人 Alan Sphepard tī Cone 石坑揣著一粒大石頭，月球標本 14321 號。提轉來地球分析了後，煞發現伊面頂有一片，kah 其他月球揣著 ê 石頭比起來，閣較成地球 ê 石頭。閣較予人掣一趒 ê 是，這片最近予人定年 ê 結果，kā 測量 ê 精差 mā 算入去了後，知影伊已經有四百萬年 ê 年歲矣！比 tī 地球揣著 ê 其他石頭閣較老。目前上主要 ê 假設是講，一粒 tī 古早時代 ê 彗星抑是小行星去挵著地球 ê 時陣，kā 噴出來 ê 石頭擲入去太陽系內底。有一寡石頭 to̍h 落 lŏe 月球，kā 月球 ê 塗 kah 石頭趁燒 ê 時陣，熔做一球。冷卻了後，才閣碎去。這个影片 sī 月球標本 14321 號 ê 內部 X 光掃描。看會著伊幾若 ê 部份有無仝款 ê 化學反應。月球 ê 石頭會當予咱知影月球、地球、kah 太陽系早期閣較完整 ê 歷史。這禮拜五（2月初 5）to̍h 是阿波羅 14 號登陸月球 ê 五十週年矣！

[POJ] Tī goe̍h-kiû chhōe-tio̍h ê: Khó-lêng sī tē-kiû siāng lāu ê chio̍h-thâu
Tē-kiû siāng-lâu ê chio̍h-thâu, kám-sī tī goe̍h-kiû bīn-téng chhōe-tio̍h-ê? Che chin ū khó-lêng! Chit-ê kò͘-sū to̍h ài ùi goe̍h-kiû jīm-bū A-pho-lô cha̍p-sì hō͘ kóng-khí. Thài-khong-jîn Alan Sphepard tī Cone chio̍h-kheⁿ chhōe-tio̍h chi̍t-lia̍p tōa-chio̍h-thâu, goe̍h-kiû phiau-pún it-sù-sam-jī-it hō͘. The̍h-tńg-lâi tē-kiû hun-sek liáu-āu, soah hoat-hiān i bīn-téng ū chi̍t-phìⁿ, kah kî-tha goe̍h-kiû chhōe-tio̍h ê chio̍h-thâu pí--khí-lâi, koh-khah sêng tē-kiû ê chio̍h-thâu. Koh-khah hō͘-lâng chhoah-chi̍t-tiô ê sī, chi̍t-phìⁿ chòe-kūn hō͘-lâng tēng-liân ê kiat-kó, kā chhek-liông ê cheng-chhái mā sǹg--ji̍p-khì liáu-āu, chai-iáⁿ i í-keng ū sì-pah-bān nî ê nî-hòe ah! Pì tī tē-kiû chhōe-tio̍h ê kî-tha chio̍h-thâu koh-khah lāu. Bo̍k-chêng siāng chú-iàu ê ká-siat sī-kóng, chi̍t-lia̍p tī kó͘-chá sî-tāi ê hūi-chhiⁿ ia̍h-sī sió-kiâⁿ-chhiⁿ khì lòng-tio̍h tē-kiû ê sî-chūn, kā phùn--chhut-lâi ê chio̍h-thâu tàn-ji̍p-khì Thài-iông-hē lāi-té. Ū chi̍t-kóa chio̍h-thâu to̍h la̍k-lŏe goe̍h-kiû, kā goe̍h-kiû ê thô͘ kah chio̍h-thâu thàn-sio ê sî-chūn, iûⁿ-chòe chi̍t-kiû. Léng-khiok liáu-āu, chiah-koh chhùi--khì. Chit-ê iáⁿ-phìⁿ sī goe̍h-kiû phiau-pún it-sù-sam-jī-it hō͘ ê lōe-pō͘ X-kng sàu-biâu. Khòaⁿ-ē-tio̍h i kúi-ā-ê pō͘-hūn ū bô-kâng-khoán ê hòa-ha̍k hoán-èng. Goe̍h-kiû ê chio̍h-thâu ē-tàng hō͘-lân chai-iáⁿ goe̍h-kiû, tē-kiû, kah Thài-iông-hē chá-kî khoh-kah oân-chéng ê le̍k-sú. Chi̍t-lé-pài-gō͘ (jī goe̍h chhōe gō͘) to̍h sī A-pho-lô cha̍p-sì hō͘ teng-lio̍k goe̍h-kiû ê gō͘-cha̍p chiu-nî ah!

[KIP] Tī gue̍h-kîu tshuē-tio̍h ê: Khó-lîng sī tē-kîu siāng lāu ê tsio̍h-thâu
Tē-kîu siāng-lâu ê tsio̍h-thâu, kám-sī tī gue̍h-kîu bīn-tíng tshuē-tio̍h-ê? Tse tsin ū khó-lîng! Tsit-ê kòo-sū to̍h ài uì gue̍h-kîu jīm-bū A-pho-lô tsa̍p-sì hōo kóng-khí. Thài-khong-jîn Alan Sphepard tī Cone tsio̍h-khenn tshuē-tio̍h tsi̍t-lia̍p tuā-tsio̍h-thâu, gue̍h-kîu phiau-pún it-sù-sam-jī-it hōo. The̍h-tńg-lâi tē-kîu hun-sik liáu-āu, suah huat-hiān i bīn-tíng ū tsi̍t-phìnn, kah kî-tha gue̍h-kîu tshuē-tio̍h ê tsio̍h-thâu pí--khí-lâi, koh-khah sîng tē-kîu ê tsio̍h-thâu. Koh-khah hōo-lâng tshuah-tsi̍t-tiô ê sī, tsi̍t-phìnn tsuè-kūn hōo-lâng tīng-liân ê kiat-kó, kā tshik-liông ê tsing-tshái mā sǹg--ji̍p-khì liáu-āu, tsai-iánn i í-king ū sì-pah-bān nî ê nî-huè ah! Pì tī tē-kîu tshuē-tio̍h ê kî-tha tsio̍h-thâu koh-khah lāu. Bo̍k-tsîng siāng tsú-iàu ê ká-siat sī-kóng, tsi̍t-lia̍p tī kóo-tsá sî-tāi ê huī-tshinn ia̍h-sī sió-kiânn-tshinn khì lòng-tio̍h tē-kîu ê sî-tsūn, kā phùn--tshut-lâi ê tsio̍h-thâu tàn-ji̍p-khì Thài-iông-hē lāi-té. Ū tsi̍t-kuá tsio̍h-thâu to̍h la̍k-luĕ gue̍h-kîu, kā gue̍h-kîu ê thôo kah tsio̍h-thâu thàn-sio ê sî-tsūn, îunn-tsuè tsi̍t-kîu. Líng-khiok liáu-āu, tsiah-koh tshuì--khì. Tsit-ê iánn-phìnn sī gue̍h-kîu phiau-pún it-sù-sam-jī-it hōo ê luē-pōo X-kng sàu-biâu. Khuànn-ē-tio̍h i kuí-ā-ê pōo-hūn ū bô-kâng-khuán ê huà-ha̍k huán-ìng. Gue̍h-kîu ê tsio̍h-thâu ē-tàng hōo-lân tsai-iánn gue̍h-kîu, tē-kîu, kah Thài-iông-hē tsá-kî khoh-kah uân-tsíng ê li̍k-sú. Tsi̍t-lé-pài-gōo (jī gue̍h tshuē gōo) to̍h sī A-pho-lô tsa̍p-sì hōo ting-lio̍k gue̍h-kîu ê gōo-tsa̍p tsiu-nî ah!


[English] Found on the Moon: Candidate for Oldest Known Earth Rock 
Was the oldest known rock on Earth found on the Moon? Quite possibly. The story opens with the Apollo 14 lunar mission. Lunar sample 14321, a large rock found in Cone crater by astronaut Alan Shepard, when analyzed back on Earth, was found to have a fragment that was a much better match to Earth rocks than other Moon rocks. Even more surprising, that rock section has recently been dated back 4 billion years, making it older, to within measurement error, than any rock ever found on Earth. A leading hypothesis now holds that an ancient comet or asteroid impact launched Earth rocks into the Solar System, some of which fell back to the Moon, became mixed with heated lunar soil and other rocks, cooled, and re-fragmented. The video features an internal X-ray scan of 14321 showing multiple sections with markedly different chemistries. Moon rocks will continue to be studied to learn a more complete history of the Moon, the Earth, and the early Solar System. Friday marks the 50th Anniversary of the Apollo 14 landing on the Moon.   


詞彙學習（台語漢字/POJ/KIP/華語漢字/English）
【阿波羅 14 號月球任務】A-pho-lô cha̍p-sì hō͘ goe̍h-kiû jīm-bū/A-pho-lô tsa̍p-sì hōo gue̍h-kîu jīm-bū/阿波羅 14 號月球任務/Apollo 14 lunar mission
【太空人】thài-khong-jîn/thài-khong-jîn/太空人/astronaut
【石坑】chio̍h-kheⁿ/tsio̍h-khenn/石坑/crater
【定年】tēng-liân/tīng-liân/定年/date
【彗星】hūi-chhiⁿ/huī-tshinn/彗星/comet
【小行星】sió-kiâⁿ-chhiⁿ/sió-kiânn-tshinn/小行星/asteroid
【太陽系】Thài-iông-hē/Thài-iông-hē/太陽系/Solar system


=== 啥物是 APOD ===

本站 ê 介紹 (台語/華語)
APOD ê 介紹 (英語)

APOD ê 各種語言：
Arabic, Catalan, Chinese (Beijing), Chinese (Taiwan), Croatian, Czech, Dutch, Farsi, French, German, Hebrew, Indonesian, Japanese, Korean, Montenegrin, Polish, Russian, Serbian, Slovenian, Spanish, Taiwanese, Turkish, Turkish, and Ukrainian

作者佮編輯：Robert Nemiroff (MTU) & Jerry Bonnell (UMCP)
NASA 辦公室：Phillip Newman Specific rights apply.
NASA ê 聲明：NASA Web Privacy Policy and Important Notices
服務提供：ASD at NASA / GSFC & Michigan Tech. U.


