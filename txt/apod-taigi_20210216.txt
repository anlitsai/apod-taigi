https://apod-taigi.blogspot.com/2021/02/20210216.html

毅力號：七分鐘到火星 - 2021/02/16 
逐工一幅天文圖 APOD Taiwanese
Astronomy Picture of the Day
探索宇宙！逐工會揀一幅無仝款 ê 影像抑是相片，𤆬你熟似咱這个迷人 ê 宇宙，閣有專業天文學者為你解說。


2021 年 2 月 16 日
￼
Perseverance: Seven Minutes to Mars
影片提供：NASA, JPL
昨昏 ê 圖：登陸火星：驚惶七分鐘
明仔載 ê 圖：unusual light pillar

新消息：NASA 毅力號新聞報導

[漢羅] 毅力號：七分鐘到火星
欲安全降落火星有偌困難？這件代誌困難到登陸失敗比成功閣較濟。後一擺企圖登陸是tī 這禮拜四（ 2021 年 2 月 18 ）。上主要 ê 問題是，火星 ê 大氣層實在是厚甲無法度當做伊無。你若 boăi chhap 伊，伊 to̍h 會 kā 你 ê 太空船熔去。另外一方面，大氣層傷薄，降落傘無啥路用，太空船會摔歹去。所以，tī 這个影片內底 ê 說明有講，毅力號登陸器會拍開一个足大 ê 降落傘來減速。紲落來閣會用火箭。若是攏有順利，上尾 to̍h 會用天空吊車浮 tī 地面頂懸，才 kā kah 車平大台 ê 毅力號探測車用索仔 kā 降 lŏe 地面。這聽起來敢若淡薄仔痟痟。毋閣 2012 年好奇號探測車嘛是用差不多仝款 ê 方式 kā 伊囥 tī 火星面頂。Ùi 大氣層入去，到碰著地面，差不多愛 7 分鐘久 ê 時間。所有 ê 協調攏愛 ùi 車頂 ê 電腦來控制。因為火星傷遠矣啦！無法度進行高速 ê 互動通訊。這个時陣，tī 地球 ê 人干焦會使等。等到咱聽著登陸成功 ê 消息為止。頂禮拜，阿聯酋 (UAE) ê 希望號太空船已經開始踅火星運轉矣。一工後，中國 ê 天文一號任務嘛開始矣。In 可能會 tī 紲落來幾若個月安排 in 家己 ê 探測船登陸火星。

[POJ] Gē-le̍k-hō: Chhi̍t hun-cheng kàu Hóe-chhiⁿ
Beh an-choân kàng-lo̍h Hóe-chhiⁿ ū gōa khùn-lân? Chit-kiāⁿ tāi-chì khùn-lân kàu teng-lio̍k-sit-pāi pí sêng-kong koh-khah chōe. Āu-chi̍t-pái khì-tô͘ teng-lio̍k sī tī chi̍t-lé-pài-sì (jī-khòng-jī-it nî jī goe̍h cha̍p-poeh). Siāng chú-iàu ê būn-tê sī, Hóe-chhiⁿ ê tōa-khì-chân si̍t-chāi sī kāu-kah bô-hoat-tō͘ tòng-chòe i bô. Lí nā-sī boăi chhap i, i to̍h ē kā lí ê thài-khong-chûn iûⁿ--khì. Lēng-gōa chi̍t-hong-bīn, tōa-khì-chân siuⁿ po̍h, kàng-lo̍h-sòaⁿ bô saⁿ lō͘-iōng, thài-khong-chûn ê siak-pháiⁿ-khì. Só͘-í, tī chit-ê iáⁿ-phìⁿ lāi-té ê soeh-bêng ū kóng, Gē-le̍k-hō teng-lio̍k-khì ē phah-khui chi̍t-ê chiok tōa ê kàng-lo̍h-sòaⁿ lâi kiám-sok. Sòa-lo̍h-lâi koh-ē iōng hóe-chìⁿ. Nā-sī lóng-ū sūn-lī, siāng-bóe to̍h ē iōng Thian-khong-tiàu-chhia phû tī tē-bīn téng-koân, chiah kā kah chhia pêⁿ-tōa-tâi ê Gē-le̍k-hō thàm-chhek-chûn iōng soh-á kā kàng-lŏe tē-bīn. Che thiaⁿ--khí-lâi ká-ná ū tām-po̍h-á siáu-siáu. M̄-koh jī-khòng-it-jī nî Hòⁿ-kî-hō thài-khong-chûn mā-sī iōng chha-put-to kāng-khoán ê hong-sek kā i khǹg tī Hóe-chhiⁿ bīn-téng. Ùi tōa-khì-chân ji̍p-khì, kàu pōng-tio̍h tē-bīn, chha-put-to ài chhit hun-cheng kú ê sî-kan. Só͘-ū ê hia̍p-tiau lóng-ài ùi chhia-téng ê tiān-náu lâi khòng-chè. In-ūi Hóe-chhiⁿ siuⁿ hn̄g ah lah! Bô-hoat-tō͘ chìn-hêng ko-sok ê hō͘-tōng-thong-sìn. Chit-ê sî-chūn, tī tē-kiû ê lâng kan-na ē-sái tán. Tán-kàu lán thiaⁿ-tio̍h teng-lio̍k-sêng-kong ê siau-sit ûi-chí. Téng-lé-pài, A-liân-siû (UAE) ê Hi-bāng-hō thài-khong-chûn í-keng khai-sí se̍h Hóe-chhiⁿ ūn-choán ah. Chi̍t-kang āu, Tiong-kok ê Thian-bûn-it-hō jīm-bū mā khai-sí ah. In khó-lêng ē tī sòa-lo̍h-lâi kúi-ā-kò-goe̍h an-pâi in ka-tī ê thàm-chhek-chûn teng-lio̍k-Hóe-chhiⁿ.

[KIP] Gē-li̍k-hō: Tshi̍t hun-tsing kàu Hué-tshinn
Beh an-tsuân kàng-lo̍h Hué-tshinn ū guā khùn-lân? Tsit-kiānn tāi-tsì khùn-lân kàu ting-lio̍k-sit-pāi pí sîng-kong koh-khah tsuē. Āu-tsi̍t-pái khì-tôo ting-lio̍k sī tī tsi̍t-lé-pài-sì (jī-khòng-jī-it nî jī gue̍h tsa̍p-pueh). Siāng tsú-iàu ê būn-tê sī, Hué-tshinn ê tuā-khì-tsân si̍t-tsāi sī kāu-kah bô-huat-tōo tòng-tsuè i bô. Lí nā-sī buăi tshap i, i to̍h ē kā lí ê thài-khong-tsûn îunn--khì. Līng-guā tsi̍t-hong-bīn, tuā-khì-tsân siunn po̍h, kàng-lo̍h-suànn bô sann lōo-iōng, thài-khong-tsûn ê siak-pháinn-khì. Sóo-í, tī tsit-ê iánn-phìnn lāi-té ê sueh-bîng ū kóng, Gē-li̍k-hō ting-lio̍k-khì ē phah-khui tsi̍t-ê tsiok tuā ê kàng-lo̍h-suànn lâi kiám-sok. Suà-lo̍h-lâi koh-ē iōng hué-tsìnn. Nā-sī lóng-ū sūn-lī, siāng-bué to̍h ē iōng Thian-khong-tiàu-tshia phû tī tē-bīn tíng-kuân, tsiah kā kah tshia pênn-tuā-tâi ê Gē-li̍k-hō thàm-tshik-tsûn iōng soh-á kā kàng-luĕ tē-bīn. Tse thiann--khí-lâi ká-ná ū tām-po̍h-á siáu-siáu. M̄-koh jī-khòng-it-jī nî Hònn-kî-hō thài-khong-tsûn mā-sī iōng tsha-put-to kāng-khuán ê hong-sik kā i khǹg tī Hué-tshinn bīn-tíng. Uì tuā-khì-tsân ji̍p-khì, kàu pōng-tio̍h tē-bīn, tsha-put-to ài tshit hun-tsing kú ê sî-kan. Sóo-ū ê hia̍p-tiau lóng-ài uì tshia-tíng ê tiān-náu lâi khòng-tsè. In-uī Hué-tshinn siunn hn̄g ah lah! Bô-huat-tōo tsìn-hîng ko-sok ê hōo-tōng-thong-sìn. Tsit-ê sî-tsūn, tī tē-kîu ê lâng kan-na ē-sái tán. Tán-kàu lán thiann-tio̍h ting-lio̍k-sîng-kong ê siau-sit uî-tsí. Tíng-lé-pài, A-liân-sîu (UAE) ê Hi-bāng-hō thài-khong-tsûn í-king khai-sí se̍h Hué-tshinn ūn-tsuán ah. Tsi̍t-kang āu, Tiong-kok ê Thian-bûn-it-hō jīm-bū mā khai-sí ah. In khó-lîng ē tī suà-lo̍h-lâi kuí-ā-kò-gue̍h an-pâi in ka-tī ê thàm-tshik-tsûn ting-lio̍k-Hué-tshinn.

[English] Perseverance: Seven Minutes to Mars 
How hard is it to land safely on Mars? So hard that many more attempts have failed than succeeded. The next attempt will be on Thursday. The main problem is that the Martian atmosphere is too thick to ignore -- or it will melt your spacecraft. On the other hand, the atmosphere is too thin to rely on parachutes -- or your spacecraft will crash land. Therefore, as outlined in the featured video, the Perseverance lander will lose much of its high speed by deploying a huge parachute, but then switch to rockets, and finally, assuming everything goes right, culminate with a hovering Sky Crane that will slowly lower the car-sized Perseverance rover to the surface with ropes. It may sound crazy, but the Curiosity rover was placed on Mars using a similar method in 2012. From atmospheric entry to surface touch-down takes about seven minutes, all coordinated by an onboard computer because Mars is too far away for rapid interactive communication. During this time, humans on Earth will simply wait to hear if the landing was successful. Last week, UAE's Hope spacecraft successfully began orbiting Mars, followed a day later by the Chinese Tianwen-1 mission, which will likely schedule a landing of its own rover sometime in the next few months.     


詞彙學習（台語漢字/POJ/KIP/華語漢字/English）
【火星】Hóe-chhiⁿ/Hué-tshinn/火星/Mars
【毅力號】Gē-le̍k-hō/Gē-li̍k-hō/毅力號/Perseverance
【降落傘】kàng-lo̍h-sòaⁿ/kàng-lo̍h-suànn/降落傘/parachute
【毅力號登陸器】Gē-le̍k-hō teng-lio̍k-khì/Gē-li̍k-hō ting-lio̍k-khì/毅力號登陸器/Perseverance  lander
【火箭】hóe-chìⁿ/hué-tsìnn/火箭/rocket
【天空吊車】Thian-khong-tiàu-chhia/Thian-khong-tiàu-tshia/天空起重器/Sky Crane
【毅力號探測車】Gē-le̍k-hō thàm-chhek-chûn/Gē-li̍k-hō thàm-tshik-tsûn/毅力號探測車/Perseverance rover
【好奇號探測車】Hòⁿ-kî-hō thàm-chhek-chûn/Hònn-kî-hō thàm-tshek-tsûn/好奇號探測車/Curiosity rover
【阿聯酋】A-liân-siû/A-liân-siû/阿聯酋/UAE
【希望號太空船】Hi-bāng-hō thài-khong-chûn/Hi-bāng-hō thài-khong-tsûn/希望號太空船/Hope spacecraft
【天文一號任務】Thian-bûn-it-hō jīm-bū/Thian-bûn-it-hō jīm-bū/天文一號任務/Tianwen-1 mission


=== 啥物是 APOD ===

本站 ê 介紹 (台語/華語)
APOD ê 介紹 (英語)

APOD ê 各種語言：
Arabic, Catalan, Chinese (Beijing), Chinese (Taiwan), Croatian, Czech, Dutch, Farsi, French, German, Hebrew, Indonesian, Japanese, Korean, Montenegrin, Polish, Russian, Serbian, Slovenian, Spanish, Taiwanese, Turkish, Turkish, and Ukrainian

作者佮編輯：Robert Nemiroff (MTU) & Jerry Bonnell (UMCP)
NASA 辦公室：Phillip Newman Specific rights apply.
NASA ê 聲明：NASA Web Privacy Policy and Important Notices
服務提供：ASD at NASA / GSFC & Michigan Tech. U.
台文翻譯：An-Li Tsai (NCU)


