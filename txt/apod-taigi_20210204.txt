https://apod-taigi.blogspot.com/2021/02/20210204.html

阿波羅 14 號：Ùi Antares 看著 ê 景色 - 2021/02/04
逐工一幅天文圖 APOD Taiwanese
Astronomy Picture of the Day
探索宇宙！逐工會揀一幅無仝款 ê 影像抑是相片，𤆬你熟似咱這个迷人 ê 宇宙，閣有專業天文學者為你解說。


2021 年 2 月 4 日
Apollo 14: A View from Antares
影像提供：Edgar Mitchell, Apollo 14, NASA; Mosaic - Eric M. Jones
昨昏 ê 圖：Tī 月球揣著 ê：可能 sī 地球 siāng 老 ê 石頭
明仔載 ê 圖：and back again

[漢羅] 阿波羅 14 號：Ùi Antares 看著 ê 景色
五十年前 ê 這禮拜五，阿波羅 14 號 ê 登月小艇 Antares 號登陸月球。Tī 欲結束 ê 時陣，太空人 Ed Mitchell ùi 窗仔 tùi 月球表面連紲翕幾若張相。阿波羅月球表面期刊 ê 編輯 Eric Jones 才 kā 組合做這張詳細 ê 拼接圖。這个景色是登陸地點 ê 西北爿 ê Fra Mauro 高地。是阿波羅 14 號太空人 tī in 第二擺，嘛是上尾一擺 tī 月球面頂行路了後翕 ê。前景彼台大台 ê，是 in ê 登陸小艇 ê 設備運輸車。伊是一个有兩輪 ê 、kah 人力車欲仝 ê 設備。是用來送家私 kah 標本用 ê 。Tī 這張影像頂面中央 ê 地平線附近，是一粒 1.5 公尺闊 ê 闊岩石，號做龜岩。Tī 龜岩下面 ê 淺石坑內底彼支長長 ê，是採集標本 ê 機械 ê 白色手扞仔。是 Mitchell 敢若咧射標槍按呢，kā 擲 tī 遐 ê 。Kah Mitchell tī 月球 ê 隊友，嘛是第一个 tī 太空 ê 美國人 Alan Shepard，用凊彩鬥鬥 ê go͘-lú-huh (golf) 6 號鐵桿挵兩粒 go͘-lú-huh 球。其中一粒 go͘-lú-huh 球 to̍h tī Mitchell 擲 ê 標槍下跤彼粒白點 ê 所在。

[POJ] A-pho-lô cha̍p-sì hō: Ùi Antares khòaⁿ-tio̍h ê kéng-sek
Gō͘-cha̍p nî-chêng ê chit lé-pài-gō͘, A-pho-lô cha̍p-sì hō teng-goe̍h-sió-théng Antares hō teng-lio̍k goe̍h-kiû. Tī beh kiat-sok ê sî-chūn, thài-khong-jîn Ed Mitchell ùi thang-á tùi goe̍h-kiû piáu-bīn liân-sòa hip kúi-ā-tiuⁿ siòng. A-pho-lô goe̍h-kiû piáu-bīn kî-khan ê pian-chi̍p Eric Jones chiah kā cho͘-ha̍p chò chit-tiuⁿ siông-sè ê pheng-chiap-tô͘. Chit-ê kéng-sek sī teng-lio̍k tē-tiám ê sai-pak-pêng ê Fra Mauro ko-tē. Sī A-pho-lô cha̍p-sì hō thài-khong-jîn tī in tē-jī-pái, mā-sī siāng-bóe chi̍t-pái tī goe̍h-kiû bīn-téng kiâⁿ-lō͘ liáu-āu hip--ê. Chiân-kéng hit-tâi tōa-tâi--ê, sī in ê teng-lio̍k sió-théng ê siat-pī ūn-su-chhia. I sī chi̍t-ê ū nn̄g-lián--ê, kah jîn-le̍k-chhia beh-kâng ê siat-pī. Sī iōng-lâi sàng ke-si kah phiau-pún iōng--ê. Tī chit-tiuⁿ iáⁿ-siōng bīn-téng tiong-ng ê tē-pêng-sòaⁿ hù-kūn, sī chi̍t-lia̍p it-tiám-gō͘ kong-chhioh khoah ê khoah gâm-chio̍h, hō chò ku-gâm. Tī ku-gâm ē-bīn ê chhián chio̍h-kheⁿ lāi-té hit-ki tn̂g-tn̂g--ê, sī chhái-chi̍p phiau-pún ê ki-hāi ê pe̍h-sek chhiú-hōaⁿ-á. Sī Mitchell ká-ná leh siā pio-chhiuⁿ án-ne, kā tàn tī hiah ê. Kah Mitchell tī goe̍h-kiû ê tūi-iú, mā-sī tē-it-ê tī thài-khong ê Bí-kok-lâng Aland Shepard, iōng chhìn-chhái-tàu-tàu ê go͘-lú-huh (golf) la̍k-hō thih-kán lóng nn̄g-lia̍p go͘-lú-huh-kiû. Kî-tiong chi̍t-lia̍p go͘-lú-huh-kiû to̍h tī Mitchell tàn ê pio-chhiuⁿ ē-kha hit-lia̍p pe̍h-tiám ê só͘-chāi.

[KIP] A-pho-lô tsa̍p-sì hō: Uì Antares khuànn-tio̍h ê kíng-sik
Gōo-tsa̍p nî-tsîng ê tsit lé-pài-gōo, A-pho-lô tsa̍p-sì hō ting-gue̍h-sió-thíng Antares hō ting-lio̍k gue̍h-kîu. Tī beh kiat-sok ê sî-tsūn, thài-khong-jîn Ed Mittsell uì thang-á tuì gue̍h-kîu piáu-bīn liân-suà hip kuí-ā-tiunn siòng. A-pho-lô gue̍h-kîu piáu-bningīn kî-khan ê pian-tsi̍p Eric Jones tsiah kā tsoo-ha̍p tsò tsit-tiunn siông-sè ê phing-tsiap-tôo. Tsit-ê kíng-sik sī ting-lio̍k tē-tiám ê sai-pak-pîng ê Fra Mauro ko-tē. Sī A-pho-lô tsa̍p-sì hō thài-khong-jîn tī in tē-jī-pái, mā-sī siāng-bué tsi̍t-pái tī gue̍h-kîu bīn-tíng kiânn-lōo liáu-āu hip--ê. Tsiân-kíng hit-tâi tuā-tâi--ê, sī in ê ting-lio̍k sió-thíng ê siat-pī ūn-su-tshia. I sī tsi̍t-ê ū nn̄g-lián--ê, kah jîn-li̍k-tshia beh-kâng ê siat-pī. Sī iōng-lâi sàng ke-si kah phiau-pún iōng--ê. Tī tsit-tiunn iánn-siōng bīn-tíng tiong-ng ê tē-pîng-suànn hù-kūn, sī tsi̍t-lia̍p it-tiám-gōo kong-tshioh khuah ê khuah gâm-tsio̍h, hō tsò ku-gâm. Tī ku-gâm ē-bīn ê tshián tsio̍h-khenn lāi-té hit-ki tn̂g-tn̂g--ê, sī tshái-tsi̍p phiau-pún ê ki-hāi ê pe̍h-sik tshíu-huānn-á. Sī Mittsell ká-ná leh siā pio-tshiunn án-ne, kā tàn tī hiah ê. Kah Mittsell tī gue̍h-kîu ê tuī-íu, mā-sī tē-it-ê tī thài-khong ê Bí-kok-lâng Aland Shepard, iōng tshìn-tshái-tàu-tàu ê goo-lú-huh (golf) la̍k-hō thih-kán lóng nn̄g-lia̍p goo-lú-huh-kîu. Kî-tiong tsi̍t-lia̍p goo-lú-huh-kîu to̍h tī Mittsell tàn ê pio-tshiunn ē-kha hit-lia̍p pe̍h-tiám ê sóo-tsāi.


[English] Apollo 14: A View from Antares 
Fifty years ago this Friday, Apollo 14's Lunar Module Antares landed on the Moon. Toward the end of the stay astronaut Ed Mitchell snapped a series of photos of the lunar surface while looking out a window, assembled into this detailed mosaic by Apollo Lunar Surface Journal editor Eric Jones. The view looks across the Fra Mauro highlands to the northwest of the landing site after the Apollo 14 astronauts had completed their second and final walk on the Moon. Prominent in the foreground is their Modular Equipment Transporter, a two-wheeled, rickshaw-like device used to carry tools and samples. Near the horizon at top center is a 1.5 meter wide boulder dubbed Turtle rock. In the shallow crater below Turtle rock is the long white handle of a sampling instrument, thrown there javelin-style by Mitchell. Mitchell's fellow moonwalker and first American in space, Alan Shepard, also used a makeshift six iron to hit two golf balls. One of Shepard's golf balls is just visible as a white spot below Mitchell's javelin.  


詞彙學習（台語漢字/POJ/KIP/華語漢字/English）
【阿波羅 14 號】A-pho-lô cha̍p-sì hō/A-pho-lô tsa̍p-sì hō/阿波羅 14 號/Apollo 14
【登月小艇】teng-goe̍h-sió-théng/ting-gue̍h-sió-thíng/登月小艇/Lunar Module
【登陸】teng-lio̍k/ting-lio̍k/登陸/land
【太空人】thài-khong-jîn/thài-khong-jîn/太空人/astronaut
【拼接圖】pheng-chiap-tô͘/phing-tsiap-tôo/拼接圖/mosaic
【地平線】tē-pêng-sòaⁿ/tē-pîng-suànn/地平線/horizon
【手扞仔】chhiú-hōaⁿ-á/tshíu-huānn-á/手扞仔/handle
【標槍】pio-chhiuⁿ/pio-tshiunn/標槍/javelin




=== 啥物是 APOD ===

本站 ê 介紹 (台語/華語)
APOD ê 介紹 (英語)

APOD ê 各種語言：
Arabic, Catalan, Chinese (Beijing), Chinese (Taiwan), Croatian, Czech, Dutch, Farsi, French, German, Hebrew, Indonesian, Japanese, Korean, Montenegrin, Polish, Russian, Serbian, Slovenian, Spanish, Taiwanese, Turkish, Turkish, and Ukrainian

作者佮編輯：Robert Nemiroff (MTU) & Jerry Bonnell (UMCP)
NASA 辦公室：Phillip Newman Specific rights apply.
NASA ê 聲明：NASA Web Privacy Policy and Important Notices
服務提供：ASD at NASA / GSFC & Michigan Tech. U.


