https://apod-taigi.blogspot.com/2021/01/20210104.html

一秒鐘爍十萬改 ê 紅色精靈 - 2021/01/04
逐工一幅天文圖 APOD Taiwanese
Astronomy Picture of the Day
探索宇宙！逐工會揀一幅無仝款 ê 影像抑是相片，𤆬你熟似咱這个迷人 ê 宇宙，閣有專業天文學者為你解說。


2021 年 1 月 4 日

￼
Sprite Lightning at 100,000 Frames Per Second
影像提供佮版權：Matthew G McHarg, Jacob L Harley, Thomas Ashcraft, Hans Nielsen
天文物理學家留 ê 資訊 ：Browse 2,300+ codes in the Astrophysics Source Code Library
昨昏 ê 圖：佇冰島頂懸 ê 鳳凰極光
明仔載 ê 圖：小麥哲倫星雲


[漢羅] 一秒鐘爍十萬改 ê 紅色精靈
紅色精靈是按怎產生 ê？這个出現佇天頂，隨 to̍h 消失 ê 神祕爆炸光，to̍h 親像是一隻大海䖳。這个現象已經予人記錄 30 外冬矣。干焦知影這佮雲對地 ê 正電爍爁有關係，真正 ê 原因猶毋知。有一寡暴雷嘛有這款現象，毋閣大部份毋是。最近，高速錄影會使記錄紅色精靈是按怎生出來 ê。這支精選影片是佇 2019 年中翕 ê 。這个高速錄影已經有夠緊矣，差不多一秒鐘翕有十萬張遐爾濟。緊甲會當看著幾若 ê 紅色精靈 ê 炸彈是按怎落落來 ê，閣是按怎變做咱佇靜態影像看著 ê 幾若个必叉流？是講真不幸，像這款影片提供 ê 線索嘛無法度拍開紅色精靈 ê 祕密。毋閣，高速錄影對一寡研究人員來講，認為紅色精靈較會佇頂層大氣產生電漿不規則體 ê 時陣出現。

[POJ] Chi̍t-bió-cheng sih cha̍p-bān kái ê Âng-sek-cheng-lêng
Âng-sek-cheng-lêng sī án-chóaⁿ sán-seng ê? Chit-ê chhut-hiān tī thiⁿ-téng, sûi to̍h siau-sit ê sîn-pì po̍k-chà-kng, to̍h chhin-chhiūⁿ sī chi̍t-chiah tōa-hái-thē. Chit-ê hiān-siōng í-keng hō͘ lâng kì-lo̍k saⁿ-cha̍p gōa tang ah. Kan-na chai-iáⁿ che kah hûn-tùi-tē ê chiàⁿ-tiān sih-nah ū koan-hē, chin-chiàⁿ ê goân-in iah m̄-chai. Ū chi̍t-kóa po̍k-lûi mā ū chit-khoán hiān-siōng, m̄-koh tōa-pō͘-hūn m̄-sī. Chòe-kūn, ko-sok lo̍k-iáⁿ ē-sái kì-lo̍k Âng-sek-cheng-lêng sī án-chóaⁿ seⁿ--chhut-lâi ê. Chit-ki cheng-soán iáⁿ-phìⁿ sī tī jī-khòng-it-kiú nî-tiong hip ê. Chit-ê ko-sok lo̍k-iáⁿ í-keng ū kàu kín--ah, chha-put-to chi̍t-bió-cheng hip-ū cha̍p-bān tiuⁿ hiah-nī chē. Kín-kah ē-tàng khòaⁿ-tio̍h kúi-ā-ê Âng-sek-cheng-lêng ê chà-tôaⁿ sī án-chóaⁿ lak--lo̍h-lâi ê, koh sī án-chóaⁿ piàn-chò lán tī chēng-thài iáⁿ-siōng khoaⁿ--tio̍h-ê kúi-ā ê pit-chhe-liû? Sī kóng chin put-hēng, chhiūⁿ chit-khoán iáⁿ-phìⁿ thê-kiong ê sòaⁿ-soh mā bô-hoat-tō͘ phah-khui Âng-sek-cheng-lêng ê pì-bi̍t. M̄-koh, ko-sok lo̍k-iáⁿ tùi chi̍t-kóa gián-kiù jîn-goân lâi kóng, jīn-ûi Âng-sek cheng-lêng khah ē tī téng-chân tōa-khì sán-seng tiān-chiuⁿ put-kui-chek-thé ê sî-chūn chhut-hiān.

[KIP] Tsi̍t-bió-tsing sih tsa̍p-bān kái ê Âng-sik-tsing-lîng
Âng-sik-tsing-lîng sī án-tsuánn sán-sing ê? Tsit-ê tshut-hiān tī thinn-tíng, suî to̍h siau-sit ê sîn-pì po̍k-tsà-kng, to̍h tshin-tshīunn sī tsi̍t-tsiah tuā-hái-thē. Tsit-ê hiān-siōng í-king hōo lâng kì-lo̍k sann-tsa̍p guā tang ah. Kan-na tsai-iánn tse kah hûn-tuì-tē ê tsiànn-tiān sih-nah ū kuan-hē, tsin-tsiànn ê guân-in iah m̄-tsai. Ū tsi̍t-kuá po̍k-luî mā ū tsit-khuán hiān-siōng, m̄-koh tuā-pōo-hūn m̄-sī. Tsuè-kūn, ko-sok lo̍k-iánn ē-sái kì-lo̍k Âng-sik-tsing-lîng sī án-tsuánn senn--tshut-lâi ê. Tsit-ki tsing-suán iánn-phìnn sī tī jī-khòng-it-kíu nî-tiong hip ê. Tsit-ê ko-sok lo̍k-iánn í-king ū kàu kín--ah, tsha-put-to tsi̍t-bió-tsing hip-ū tsa̍p-bān tiunn hiah-nī tsē. Kín-kah ē-tàng khuànn-tio̍h kuí-ā-ê Âng-sik-tsing-lîng ê tsà-tuânn sī án-tsuánn lak--lo̍h-lâi ê, koh sī án-tsuánn piàn-tsò lán tī tsīng-thài iánn-siōng khuann--tio̍h-ê kuí-ā ê pit-tshe-lîu? Sī kóng tsin put-hīng, tshīunn tsit-khuán iánn-phìnn thê-kiong ê suànn-soh mā bô-huat-tōo phah-khui Âng-sik-tsing-lîng ê pì-bi̍t. M̄-koh, ko-sok lo̍k-iánn tuì tsi̍t-kuá gián-kìu jîn-guân lâi kóng, jīn-uî Âng-sik tsing-lîng khah ē tī tíng-tsân tuā-khì sán-sing tiān-tsiunn put-kui-tsik-thé ê sî-tsūn tshut-hiān.

[English] Sprite Lightning at 100,000 Frames Per Second 
What causes sprite lightning? Mysterious bursts of light in the sky that momentarily resemble gigantic jellyfish have been recorded for over 30 years, but apart from a general association with positive cloud-to-ground lightning, their root cause remains unknown. Some thunderstorms have them -- most don't. Recently, however, high speed videos are better detailing how sprites actually develop. The featured video, captured in mid-2019, is fast enough -- at about 100,000 frames per second -- to time-resolve several sprite "bombs" dropping and developing into the multi-pronged streamers that appear on still images. Unfortunately, the visual clues provided by videos like these do not fully resolve the sprite origins mystery. High speed vidoes do indicate to some researchers, though, that sprites are more likely to occur when plasma irregularities exist in the upper atmosphere.  


詞彙學習（台語漢字/POJ/KIP/華語漢字/English）
紅色精靈/Âng-sek-cheng-lêng/Âng-sik-tsing-lîng/紅色精靈/sprite lightning
海䖳/hái-thē/hái-thē/水母/jellyfish
正電爍爁/chiàⁿ-tiān sih-nà/tsiànn-tiān sih-nah/正閃電/positive lightning
落落來/lak--lo̍h-lâi/lak--lo̍h-lâi/掉下來/drop
靜態影像/chēng-thāi iáⁿ-siōng/tsīng-thài iánn-siōng/靜態影像/still image
必叉流/pit-chhe-lîu/pit-tshe-liû/分岔流/multi-pronged streamers
線索/sòaⁿ-soh/suànn-soh/線索/clue
頂層大氣/teng-chân tōa-khì/tíng-tsân tuā-khì/上層大氣 /upper atmosphere
電漿/tiān-chiuⁿ/tiān-tsiunn/電漿/plasma
不規則體/put-kui-chek-thé/put-kui-tsik-thé/不規則體/irregularities


=== 啥物是 APOD ===

本站 ê 介紹
APOD ê 介紹

APOD ê 各種語言：
Arabic, Catalan, Chinese (Beijing), Chinese (Taiwan), Croatian, Czech, Dutch, Farsi, French, German, Hebrew, Indonesian, Japanese, Korean, Montenegrin, Polish, Russian, Serbian, Slovenian, Spanish, Taiwanese, Turkish, Turkish, and Ukrainian

作者佮編輯：Robert Nemiroff (MTU) & Jerry Bonnell (UMCP)
NASA 辦公室：Phillip Newman Specific rights apply.
NASA ê 聲明：NASA Web Privacy Policy and Important Notices
服務提供：ASD at NASA / GSFC & Michigan Tech. U.

