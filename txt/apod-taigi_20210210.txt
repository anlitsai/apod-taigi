https://apod-taigi.blogspot.com/2021/02/20210210.html

發出雷射光來馴服天空 - 2021/02/10 
 

逐工一幅天文圖 APOD Taiwanese
Astronomy Picture of the Day
探索宇宙！逐工會揀一幅無仝款 ê 影像抑是相片，𤆬你熟似咱這个迷人 ê 宇宙，閣有專業天文學者為你解說。


2021 年 2 月 10 日
￼
Firing Lasers to Tame the Sky
影像提供 kah 版權：Juan Carlos Munoz; 文稿：Juan Carlos Munoz
昨昏 ê 圖：毛蟹星雲脈動星 ê 閃光
明仔載 ê 圖：open space

[漢羅] 發出雷射光來馴服天空
天星是按怎會爁光？這 to̍h 愛怪大氣層啦！是有一寡 kah 空氣溫度小可無仝 ê 氣體包 leh 運動 ê 時陣，kā ùi 遠方天體行過來 ê 光路拗曲去矣！大氣亂流 tùi 天文學家來講是一个麻煩。因為伊會 kā 欲研究 ê 目標影像創霧去。這張影像內底 ê 望遠鏡 to̍h tī ESO ê Paranal 天文台。伊有鬥四座雷射光 tī 天文台內底，會當 kā 大氣亂流做校正。Kā 這个雷射光調做一色，會當 kā 浮 tī 地球大氣層頂懸、流星留落來 ê 鈉原子激發。這个發光 ê 鈉斑，伊 ê 功能 to̍h 親像是人造星仝款。Kā 伊 ê 爁光隨時記錄起來，經過一个一秒鐘會變形幾若百擺 ê 鏡面了後，to̍h 會當消除大氣內底亂流 ê 影響，產生一个清楚 ê 影像。這款消除一粒星 ê 爁光，是一个發展中 ê 技術，會當 tī 一寡狀況之下，tī 地面 to̍h 翕著哈伯級 ê 影像。這个技術嘛應用 tī 人類視覺科學內底，會使提著足清楚 ê 視網膜影像。

[POJ] Hoat-chhut lûi-siā-kng lâi sûn-hok thian-khong
Thiⁿ-chhiⁿ sī án-ná ê nà-kng? Che to̍h ài koài tōa-khì-chân lah! Sī ū chi̍t-kóa kah khong-khì un-tō͘ sió-khóa bô-kâng ê khì-thé-pau leh ūn-tōng ê sî-chūn, kā ùi oán-hong thian-thé kiâⁿ--kòe-lâi ê kng-lō͘ áu-khiau-khì ah! Tōa-khì-loān-liû tùi thian-bûn-ha̍k-ka lâi-kóng sī chi̍t-ê mâ-hoân. In-ūi i ē kā beh gián-kiù ê bo̍k-piau-iáⁿ-siōng chhòng bū-khì. Chit-tiuⁿ iáⁿ-siōng lāi-té ê bōng-oán-kiàⁿ to̍h tī ESO ê Pranal thian-bûn-tâi. I ū tàu sì-chō lûi-siā-kng tī thian-bûn-tâi lāi-té, ē-tàng kā tōa-khì-loān-liû chò kàu-chèng. Kā chit-ê lûi-siā-kng tiâu chò chi̍t-se̍k, ē-tàng kā phû tī tē-kiû tōa-khì-chân téng-koân, liû-chhiⁿ lâu--lo̍h-lâi ê la̍p-goân-chú kek-hoat. Chit-ê hoat-kng ê la̍p-pan, i ê kong-lêng to̍h chhin-chhiūⁿ sī jîn-chō-chhiⁿ kāng-khoán. Kā i ê nà-kng sûi-sū kì-lo̍k khí-lâi, keng-kòe chi̍t-ê chi̍t-bió-cheng ē piàn-hêng kúi-nā-pah pái ê kiàⁿ-bīn liáu-āu, to̍h ē-tàng siau-tû tōa-khì lāi-té loān-liû ê éng-hióng, sán-seng chi̍t-ê chheng-chhó ê iáⁿ-siōng. Chit-khoán siau-tû chi̍t-lia̍p-chhiⁿ ê nà-kng, sī chi̍t-ê hoat-tián-tiong ê ki-su̍t, ē-tàng tī chi̍t-kóa chōng-hóng chi-hā, tī tē-bīn to̍h hip-tio̍h Ha-peh-kip ê iáⁿ-siōng. Chit-ê ki-su̍t mā èng-iōng tī jîn-lūi-sī-kak-kho-ha̍k lāi-té, ē-sái the̍h-tio̍h chiok chheng-chhó ê sī-bāng-mo̍͘h iáⁿ-siōng.

[KIP] Huat-tshut luî-siā-kng lâi sûn-hok thian-khong
Thinn-tshinn sī án-ná ê nà-kng? Tse to̍h ài kuài tuā-khì-tsân lah! Sī ū tsi̍t-kuá kah khong-khì un-tōo sió-khuá bô-kâng ê khì-thé-pau leh ūn-tōng ê sî-tsūn, kā uì uán-hong thian-thé kiânn--kuè-lâi ê kng-lōo áu-khiau-khì ah! Tuā-khì-luān-lîu tuì thian-bûn-ha̍k-ka lâi-kóng sī tsi̍t-ê mâ-huân. In-uī i ē kā beh gián-kìu ê bo̍k-piau-iánn-siōng tshòng bū-khì. Tsit-tiunn iánn-siōng lāi-té ê bōng-uán-kiànn to̍h tī ESO ê Pranal thian-bûn-tâi. I ū tàu sì-tsō luî-siā-kng tī thian-bûn-tâi lāi-té, ē-tàng kā tuā-khì-luān-lîu tsò kàu-tsìng. Kā tsit-ê luî-siā-kng tiâu tsò tsi̍t-si̍k, ē-tàng kā phû tī tē-kîu tuā-khì-tsân tíng-kuân, lîu-tshinn lâu--lo̍h-lâi ê la̍p-guân-tsú kik-huat. Tsit-ê huat-kng ê la̍p-pan, i ê kong-lîng to̍h tshin-tshīunn sī jîn-tsō-tshinn kāng-khuán. Kā i ê nà-kng suî-sū kì-lo̍k khí-lâi, king-kuè tsi̍t-ê tsi̍t-bió-tsing ē piàn-hîng kuí-nā-pah pái ê kiànn-bīn liáu-āu, to̍h ē-tàng siau-tû tuā-khì lāi-té luān-lîu ê íng-hióng, sán-sing tsi̍t-ê tshing-tshó ê iánn-siōng. Tsit-khuán siau-tû tsi̍t-lia̍p-tshinn ê nà-kng, sī tsi̍t-ê huat-tián-tiong ê ki-su̍t, ē-tàng tī tsi̍t-kuá tsōng-hóng tsi-hā, tī tē-bīn to̍h hip-tio̍h Ha-peh-kip ê iánn-siōng. Tsit-ê ki-su̍t mā ìng-iōng tī jîn-luī-sī-kak-kho-ha̍k lāi-té, ē-sái the̍h-tio̍h tsiok tshing-tshó ê sī-bāng-mo̍͘h iánn-siōng.

[English] Firing Lasers to Tame the Sky 
Why do stars twinkle? Our atmosphere is to blame as pockets of slightly off-temperature air, in constant motion, distort the light paths from distant astronomical objects. Atmospheric turbulence is a problem for astronomers because it blurs the images of the sources they want to study. The telescope featured in this image, located at ESO’s Paranal Observatory, is equipped with four lasers to combat this turbulence. The lasers are tuned to a color that excites atoms floating high in Earth's atmosphere -- sodium left by passing meteors. These glowing sodium spots act as artificial stars whose twinkling is immediately recorded and passed to a flexible mirror that deforms hundreds of times per second, counteracting atmospheric turbulence and resulting in crisper images. The de-twinkling of stars is a developing field of technology and allows, in some cases, Hubble-class images to be taken from the ground. This technique has also led to spin-off applications in human vision science, where it is used to obtain very sharp images of the retina.   


詞彙學習（台語漢字/POJ/KIP/華語漢字/English）
【雷射光】lûi-siā-kng/lûi-siā-kng/雷射光/laser
【馴服】sûn-ho̍k/sûn-ho̍k/馴服/tame
【爁光】nà-kng/nà-kng/閃爍/twinkle
【光路】kng-lō͘/kng-lōo/光徑/light path
【望遠鏡】bōng-oán-kiàⁿ/bōng-uán-kiànn/望遠鏡/telescope
【大氣亂流】tōa-khì-loān-liû/tuā-khì-luān-lîu/大氣亂流/atmospheric turbulence
【鈉】la̍p/la̍p/鈉/sodium
【人造星】jîn-chō-chhiⁿ/jîn-tsō-tshiⁿ/人造星/artificial stars
【人類視覺科學】jîn-lūi-sī-kak-kho-ha̍k/jîn-lūi-sī-kak-kho-ha̍k/人類視覺科學/human vision science
【視網膜】sī-bāng-mo̍͘h/sī-bāng-mo̍͘h/視網膜/retina


=== 啥物是 APOD ===

本站 ê 介紹 (台語/華語)
APOD ê 介紹 (英語)

APOD ê 各種語言：
Arabic, Catalan, Chinese (Beijing), Chinese (Taiwan), Croatian, Czech, Dutch, Farsi, French, German, Hebrew, Indonesian, Japanese, Korean, Montenegrin, Polish, Russian, Serbian, Slovenian, Spanish, Taiwanese, Turkish, Turkish, and Ukrainian

作者佮編輯：Robert Nemiroff (MTU) & Jerry Bonnell (UMCP)
NASA 辦公室：Phillip Newman Specific rights apply.
NASA ê 聲明：NASA Web Privacy Policy and Important Notices
服務提供：ASD at NASA / GSFC & Michigan Tech. U.
台文翻譯：An-Li Tsai (NCU)


