https://apod-taigi.blogspot.com/2021/01/20210125.html

智利火山頭頂 ê 南十字 - 2021/01/25 
逐工一幅天文圖 APOD Taiwanese
Astronomy Picture of the Day
探索宇宙！逐工會揀一幅無仝款 ê 影像抑是相片，𤆬你熟似咱這个迷人 ê 宇宙，閣有專業天文學者為你解說。


2021 年 1 月 25 日
￼
Southern Cross over Chilean Volcano
影像提供佮版權： Tomáš Slovinský
昨昏 ê 圖：厝邊 ê 大質量捲螺仔星系 NGC 2841
明仔載 ê 圖：NGC 1316 ê 中央：星系相碰了後

[漢羅] 智利火山頭頂 ê 南十字
你敢有看過南十字？伊是地球南半球 siāng 有名 ê 四粒星。這張相片 sī 這個月初 tī 智利翕 ê。南十字拄仔好 tī 爆發 ê Villarrica 火山 ê 倒爿翕著。伊 sī tī 咱太陽系內底，活動力上強 ê 火山之一。Kā 南十字內底上紅 ê 十字架一 tùi 上光 ê 十字架二連去，差不多 to̍h 會指向天頂上南 ê 所在，南天極 (SCP) 。Tī 這个所在，所有 ê 恆星看起來 to̍h kah 地球自轉同齊 leh 踅。Tī 現代，南天極附近無較光 ê 恆星，kah 北天極 (NCP) 無仝，伊附近有足光 ê 北極星。若是 kā 十字架一 kah 十字架二 ê 連線延長（差不多是 in ê 角距離 ê 4 到 7 倍），to̍h 會揣著小麥哲倫星雲。伊是 tī 咱 ê 銀河系內底，一个足光 ê 衛星星系。南十字星群 sī 南十字星座 ê 代表，in sī 一陣真明顯 ê 星，內底有四粒 iōng 目睭 to̍h 看會著 ê 造父變星。Tī 這張相片 ê 火山頭頂，看起來敢若 leh 衝烏煙 ê sī 烏炭橐仔星雲。倒爿頂懸彼區大 koh 紅 ê ，sī 當咧形成新恆星 ê 龍骨座星雲。

[POJ] Tì-lī hóe-soaⁿ thâu-téng ê Lâm-si̍p-jī
Lí kám-ū khòaⁿ-kòe Lâm-si̍p-jī? I sī tē-kiû Lâm-puànn-kîu siāng ū-miâ ê sì lia̍p chhiⁿ. Chit-tiuⁿ siòng-phìⁿ sī chit-kò-goe̍h-chhe tī Tì-lī hip--ê. Lâm-si̍p-jī tú-á-hó tī po̍k-hoat ê Villarrica hóe-soaⁿ ê tò-pêng hip--ê. I sī tī lán Thài-iông-hē lāi-té, oa̍h-tōng-le̍k siāng kiông ê hóe-soaⁿ chi-it. Kā Lâm-si̍p-jī lāi-té siāng âng ê Si̍p-jī-kè it tùi siāng-kng ê Si̍p-jī-kè-jī liân--khì, chha-put-to to̍h ē chí-hiòng thiⁿ-téng siāng lâm ê só͘-chāi, Lâm-thian-ke̍k (SCP). Tī chit-ê só͘-chāi, só͘-ū ê hêng-chîⁿ khòaⁿ--khí-lâi to̍h kah tē-kiû chū-choán tâng-chê leh se̍h. Tī hiān-tāi, Lâm-thian-ke̍k hù-kūn bô khah-kng ê hêng-chîⁿ, kah Pak-thian-ke̍k (NCP) bô-kâng, i hù-kūn ū chiok-kng ê Pak-ke̍k-chhiⁿ. Nā-sī kā Si̍p-jī-kè it kah Si̍p-jī-kè jī ê liân-sòaⁿ iân-tn̂g (chha-put-to sī in ê kak-kū-lî ê sì kàu chhit pōe), to̍h ē chhōe-tio̍h Siò Be̍h-thiat-lûn seng-hûn. I sī tī lán-ê Gîn-hô-hē lāi-té, chi̍t-ê chiok-kng ê ūi-chhiⁿ seng-hē. Lâm-si̍p-jī seng-kûn sī Lâm-si̍p-jī seng-chō ê tāi-piáu, in sī chi̍t-tiuⁿ chin bêng-hián ê chhiⁿ, lāi-té ū sì-lia̍p iōng ba̍k-chiu to̍h khòaⁿ-ē-tio̍h ê Chō-hū-piàn-seng. Tī chit-tiuⁿ siòng-phìⁿ ê hóe-soaⁿ thâu-téng, khòaⁿ-khí-lâi ká-ná leh chhèng o͘-ian ê sī O͘-thòaⁿ-lok-á seng-hûn. Tò-pêng téng-koân hit-khu tòa koh âng ê, sī tn̂g-leh hêng-sêng sin-hêng-chhiⁿ ê Chûn-té-chō seng-hûn.

[KIP] Tì-lī hué-suann thâu-tíng ê Lâm-si̍p-jī
Lí kám-ū khuànn-kuè Lâm-si̍p-jī? I sī tē-kîu Lâm-puànn-kîu siāng ū-miâ ê sì lia̍p tshinn. Tsit-tiunn siòng-phìnn sī tsit-kò-gue̍h-tshe tī Tì-lī hip--ê. Lâm-si̍p-jī tú-á-hó tī po̍k-huat ê Villarrica hué-suann ê tò-pîng hip--ê. I sī tī lán Thài-iông-hē lāi-té, ua̍h-tōng-li̍k siāng kiông ê hué-suann tsi-it. Kā Lâm-si̍p-jī lāi-té siāng âng ê Si̍p-jī-kè it tuì siāng-kng ê Si̍p-jī-kè-jī liân--khì, tsha-put-to to̍h ē tsí-hiòng thinn-tíng siāng lâm ê sóo-tsāi, Lâm-thian-ki̍k (SCP). Tī tsit-ê sóo-tsāi, sóo-ū ê hîng-tsînn khuànn--khí-lâi to̍h kah tē-kîu tsū-tsuán tâng-tsê leh se̍h. Tī hiān-tāi, Lâm-thian-ki̍k hù-kūn bô khah-kng ê hîng-tsînn, kah Pak-thian-ki̍k (NCP) bô-kâng, i hù-kūn ū tsiok-kng ê Pak-ki̍k-tshinn. Nā-sī kā Si̍p-jī-kè it kah Si̍p-jī-kè jī ê liân-suànn iân-tn̂g (tsha-put-to sī in ê kak-kū-lî ê sì kàu tshit puē), to̍h ē tshuē-tio̍h Siò Be̍h-thiat-lûn sing-hûn. I sī tī lán-ê Gîn-hô-hē lāi-té, tsi̍t-ê tsiok-kng ê uī-tshinn sing-hē. Lâm-si̍p-jī sing-kûn sī Lâm-si̍p-jī sing-tsō ê tāi-piáu, in sī tsi̍t-tiunn tsin bîng-hián ê tshinn, lāi-té ū sì-lia̍p iōng ba̍k-tsiu to̍h khuànn-ē-tio̍h ê Tsō-hū-piàn-sing. Tī tsit-tiunn siòng-phìnn ê hué-suann thâu-tíng, khuànn-khí-lâi ká-ná leh tshìng oo-ian ê sī OO-thuànn-lok-á sing-hûn. Tò-pîng tíng-kuân hit-khu tuà koh âng ê, sī tn̂g-leh hîng-sîng sin-hîng-tshinn ê Tsûn-té-tsō sing-hûn.


[English] Southern Cross over Chilean Volcano 
Have you ever seen the Southern Cross? This famous four-star icon is best seen from Earth's Southern Hemisphere. The featured image was taken last month in Chile and captures the Southern Cross just to the left of erupting Villarrica, one of the most active volcanos in our Solar System. Connecting the reddest Southern Cross star Gacrux through the brightest star Acrux points near the most southern location in the sky: the South Celestial Pole (SCP), around which all southern stars appear to spin as the Earth turns. In modern times, no bright star resides near the SCP, unlike in the north where bright Polaris now appears near the NCP. Extending the Gacrux - Acrux line still further (from about four to about seven times their angular separation) leads near the Small Magellanic Cloud, a bright satellite galaxy of our Milky Way Galaxy. The Southern Cross asterism dominates the Crux constellation, a deeper array of stars that includes four Cepheid variable stars visible to the unaided eye. Just above the volcano in the image, and looking like a dark plume, is the Coalsack Nebula, while the large red star-forming Carina Nebula is visible on the upper left.   


詞彙學習（台語漢字/POJ/KIP/華語漢字/English）
南十字/Lâm-si̍p-jī/Lâm-si̍p-jī/南十字/the Southern Cross
南半球/Lâm-pòaⁿ-kiû/Lâm-puànn-kîu/南半球/Southern Hemisphere
太陽系/Thài-iông-hē/Thài-iông-hē/太陽系/the Solar System
十字架一/Si̍p-jī-kè it/Si̍p-jī-kè it/十字架一/Gacrux
十字架二/Si̍p-jī-kè jī/Si̍p-jī-kè jī/十字架二/Acrux
南天極/Lâm-thian-ke̍k/Lâm-thian-ki̍k/南天極/the South Celestial Pole (SCP)
地球自轉/tē-kiû chū-choán/tē-kîu tsū-tsuán/地球自轉/Earth spin
北天極/Pak-thian-ke̍k/Pak-thian-ki̍k/北天極/the North Celestial Pole (NCP)
北極星/Pak-ke̍k-chhiⁿ/Pak-ki̍k-tshinn/北極星/Polaris
角距離/kak-kū-lî/kak-kū-lî/角距離/angular seperation
小麥哲倫星雲/Siò Be̍h-thiat-lûn seng-hûn/Siò Be̍h-thiat-lûn sing-hûn/小麥哲倫星雲/the Small Magellanic Cloud
銀河系/Gîn-hô-hē/Gîn-hô-hē/銀河系/Milky Way Galaxy
衛星星系/ūi-chhiⁿ seng-hē/uī-tshinn sing-hē/衛星星系/satellite galaxy 
南十字星群/Lâm-si̍p-jī seng-kûn/Lâm-si̍p-jī sing-kûn/南十字星群/the Southern Cross asterism
南十字星座/Lâm-si̍p-jī-chō/Lâm-si̍p-jī-tsō/南十字星座/the Crux constellation
造父變星/Chō-hū-piàn-seng/Tsō-hū-piàn-sing/造父變星/Cepheid variable stars
烏炭橐仔星雲/O͘-thòaⁿ-lok-á-seng-hûn/OO-thuànn-lok-á-sing-hûn/煤袋星雲/Coalsack Nebula
龍骨座星雲/Liông-kut-chō-seng-hûn/Liông-kut-tsō-sing-hûn/船底座星雲/Carina Nebula
船底座星雲/Chûn-té-chō-seng-hûn/Tsûn-té-tsō-sing-hûn/船底座星雲/Carina Nebula


=== 啥物是 APOD ===

本站 ê 介紹 (台語/華語)
APOD ê 介紹 (英語)

APOD ê 各種語言：
Arabic, Catalan, Chinese (Beijing), Chinese (Taiwan), Croatian, Czech, Dutch, Farsi, French, German, Hebrew, Indonesian, Japanese, Korean, Montenegrin, Polish, Russian, Serbian, Slovenian, Spanish, Taiwanese, Turkish, Turkish, and Ukrainian

作者佮編輯：Robert Nemiroff (MTU) & Jerry Bonnell (UMCP)
NASA 辦公室：Phillip Newman Specific rights apply.
NASA ê 聲明：NASA Web Privacy Policy and Important Notices
服務提供：ASD at NASA / GSFC & Michigan Tech. U.


