https://apod-taigi.blogspot.com/2021/01/20210112.html

巴西古早時代 ê 星座 - 2021/01/12
逐工一幅天文圖 APOD Taiwanese
Astronomy Picture of the Day
探索宇宙！逐工會揀一幅無仝款 ê 影像抑是相片，𤆬你熟似咱這个迷人 ê 宇宙，閣有專業天文學者為你解說。


2021 年 1 月 12 日
￼
A Historic Brazilian Constellation
影像提供佮版權：Rodrigo Guerra
明仔載 ê 圖：迒過北極天頂 ê 彎弓橋
昨昏 ê 圖：2021 年規年 ê 月相


[漢羅] 巴西古早時代 ê 星座
咱 ê 夜空有真濟故事。每一个歷史文化，攏會 kā 一寡 in 上有歷史 ê 傳說，寄託佇天星 ê 身上。每一代看著遮 ê 星座，聽著星座 ê 故事，to̍h kā 遮 ê 故事傳落來。佇這張影像內底，是咱較無熟似 ê 老人星座，這是主要蹛佇巴西 ê 南美洲原住民 Tupi 人真熟似 ê 星座。老人座若是用咱 ê 星座來看，伊 ê 頭殼是咱 ê 畢宿星團，伊 ê 跤是臘戶座 ê 皮帶。佇 Tupi 人 ê 傳說內底，伊 ê 另外一跤去予伊彼咧無歡喜 ê 某斬斷去矣。所以伊另外一跤才會斷佇 ê 柑仔色 ê 參宿四彼位。上倒爿 ê 昴宿星團，會使 kā 當做是伊頭殼頂 ê 羽飾。佇這張影像，這个跛跤 ê 老人拄仔好佮頭前這个跛另外一跤 ê 人做伴。夜空 ê 傳說實在是真重要，伊毋但記錄文化遺產，嘛記錄人類 ê 智慧佮想像力。

[POJ] Pa-se kó͘-chá sî-tāi ê seng-chō
Lán ê iā-khong ū chin-chōe kò͘-sū. Múi chi̍t-ê le̍k-sú bûn-hòa, lóng ē kā chi̍t-kóa in siāng ū le̍k-sú ê thoân-soat, kià-thok tī thiⁿ-chhiⁿ ê sin--siōng. Múi chi̍t-tāi khòaⁿ-tio̍h chia-ê seng-chō, thiaⁿ-tio̍h seng-chō ê kò͘-sū, to̍h kā chia-ê kò͘-sū thoân--lo̍h-lâi. Tī chit-tiuⁿ iáⁿ-siōng lāi-té, sī lán khah bô-se̍k-sāi ê lāu-lâng seng-chō, che sī chú-iàu tòa tī Pa-se ê Lâm-bí-chiu goân-chū-bîn Tupi lâng chin se̍k-sāi ê seng-chō. Lāu-lâng-chō nā-sī iōng lán-ê seng-chō lâi-khòaⁿ, i ê thâu-khak sī lán-ê Pit-siù seng-thoân, i ê kha sī La̍h-hō͘-chō ê phôe-tòa. Tī Tupi lâng ê thoân-soat lāi-té, i ê lēng-gōa chi̍t-kha khì hō͘ i hit-ê bô-hoaⁿ-hí ê bó͘ chám-tn̄g-khì ah. Só͘-í i lēng-gōa chi̍t-kha chiah-ē tn̄g tī kam-á-sek ê Sim-siù-sù hit-ūi. Siāng tò-pêng ê Báu-siù seng-thoân, ē-sái kā tòng-chò sī i thâu-khak-téng ê ú-sek. Tī chit-tiuⁿ iáⁿ-siōng, chit-ê pái-kha ê lāu-lâng tú-á-hó kah thâu-chêng chit-ê pái lēng-gōa chi̍t-kha ê lâng chò-phōaⁿ. Iā-khong ê thoân-soat si̍t-chāi sī chin tiōng-iàu, i m̄-nā kì-lo̍k bûn-hòa ûi-sán, mā kì-lo̍k jîn-lūi ê tì-hūi kah sióng-siōng-le̍k.

[KIP] Pa-se kóo-tsá sî-tāi ê sing-tsō
Lán ê iā-khong ū tsin-tsuē kòo-sū. Muí tsi̍t-ê li̍k-sú bûn-huà, lóng ē kā tsi̍t-kuá in siāng ū li̍k-sú ê thuân-suat, kià-thok tī thinn-tshinn ê sin--siōng. Muí tsi̍t-tāi khuànn-tio̍h tsia-ê sing-tsō, thiann-tio̍h sing-tsō ê kòo-sū, to̍h kā tsia-ê kòo-sū thuân--lo̍h-lâi. Tī tsit-tiunn iánn-siōng lāi-té, sī lán khah bô-si̍k-sāi ê lāu-lâng sing-tsō, tse sī tsú-iàu tuà tī Pa-se ê Lâm-bí-tsiu guân-tsū-bîn Tupi lâng tsin si̍k-sāi ê sing-tsō. Lāu-lâng-tsō nā-sī iōng lán-ê sing-tsō lâi-khuànn, i ê thâu-khak sī lán-ê Pit-sìu sing-thuân, i ê kha sī La̍h-hōo-tsō ê phuê-tuà. Tī Tupi lâng ê thuân-suat lāi-té, i ê līng-guā tsi̍t-kha khì hōo i hit-ê bô-huann-hí ê bóo tsám-tn̄g-khì ah. Sóo-í i līng-guā tsi̍t-kha tsiah-ē tn̄g tī kam-á-sik ê Sim-sìu-sù hit-uī. Siāng tò-pîng ê Báu-sìu sing-thuân, ē-sái kā tòng-tsò sī i thâu-khak-tíng ê ú-sik. Tī tsit-tiunn iánn-siōng, tsit-ê pái-kha ê lāu-lâng tú-á-hó kah thâu-tsîng tsit-ê pái līng-guā tsi̍t-kha ê lâng tsò-phuānn. Iā-khong ê thuân-suat si̍t-tsāi sī tsin tiōng-iàu, i m̄-nā kì-lo̍k bûn-huà uî-sán, mā kì-lo̍k jîn-luī ê tì-huī kah sióng-siōng-li̍k.

[English] A Historic Brazilian Constellation 
The night sky is filled with stories. Cultures throughout history have projected some of their most enduring legends onto the stars above. Generations of people see these stellar constellations, hear the associated stories, and pass them down. Featured here is the perhaps unfamiliar constellation of the Old Man, long recognized by the Tupi peoples native to regions of South America now known as Brazil. The Old Man, in more modern vernacular, may be composed of the Hyades star cluster as his head and the belt of Orion as part of one leg. Tupi folklore relates that the other leg was cut off by his unhappy wife, causing it to end at the orange star now known as Betelgeuse. The Pleiades star cluster, on the far left, can be interpreted as a head feather. In the featured image, the hobbled Old Man is mirrored by a person posing in the foreground. Folklore of the night sky is important for many reasons, including that it records cultural heritage and documents the universality of human intelligence and imagination.    


詞彙學習（台語漢字/POJ/KIP/華語漢字/English）
寄託/kià-thok/kià-thok/寄託/project
天星/thiⁿ-chhiⁿ/thinn-tshinn/天星/star
星座/seng-chō/sing-tsō/星座/stellar constellation
老人座/Lāu-lâng-chō/Lāu-lâng-tsō/老人座/the Old Man
畢宿星團/Pit-siù seng-thoân/Pit-siù sing-thuân/畢宿星團/the Hyades star cluster
臘戶座/La̍h-hō͘-chō/La̍h-hōo-tsō/臘戶座/the Orion
柑仔色/kam-á-sek/kam-á-sik/橘色/orange color
參宿四/Sim-siù sù/Sim-siù sù/參宿四/Betelgeuse
昴宿星團/Báu-siù seng-thoân/Báu-siù sing-thuân/昴宿星團/the Pleiades star cluster
頭殼頂 ê 羽飾/thâu-khak-téng ê ú-sek/thâu-khak-tíng ê ú-sik/頭上羽飾/head feather
文化遺產/bûn-hòa ûi-sán/bûn-huà uî-sán/文化遺產/cultural heritage
想像力/sióng-siōng-le̍k/sióng-siōng-li̍k/想像力/imagination

=== 啥物是 APOD ===

本站 ê 介紹
APOD ê 介紹

APOD 佇 1 月 12 ê 線頂會議：免註冊費，由 Amateur Astronomers Association of New York 舉辦.

APOD ê 各種語言：
Arabic, Catalan, Chinese (Beijing), Chinese (Taiwan), Croatian, Czech, Dutch, Farsi, French, German, Hebrew, Indonesian, Japanese, Korean, Montenegrin, Polish, Russian, Serbian, Slovenian, Spanish, Taiwanese, Turkish, Turkish, and Ukrainian

作者佮編輯：Robert Nemiroff (MTU) & Jerry Bonnell (UMCP)
NASA 辦公室：Phillip Newman Specific rights apply.
NASA ê 聲明：NASA Web Privacy Policy and Important Notices
服務提供：ASD at NASA / GSFC & Michigan Tech. U.


