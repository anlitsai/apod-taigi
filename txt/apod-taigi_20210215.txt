https://apod-taigi.blogspot.com/2021/02/20210215.html

登陸火星：驚惶七分鐘 - 2021/02/15 
逐工一幅天文圖 APOD Taiwanese
Astronomy Picture of the Day
探索宇宙！逐工會揀一幅無仝款 ê 影像抑是相片，𤆬你熟似咱這个迷人 ê 宇宙，閣有專業天文學者為你解說。


2021 年 2 月 15 日
￼
Landing on Mars: Seven Minutes of Terror
影片提供：NASA, JPL
昨昏 ê 圖：有長花柄 ê 玫瑰星雲 
明仔載 ê 圖：seven more minutes

新消息：NASA 毅力號新聞報導

[漢羅] 登陸火星：驚惶七分鐘
Ùi 這禮拜四（2021 年 2 月 18）開始，火星可能 to̍h 會加一台足厲害 ê 機器人探險家矣！毋閣，in mā 有可能會變做一堆新 ê 糞埽。這 to̍h 愛看 火星 2020 任務，是毋是有法度 tī 到火星新厝 ê 
幾若分鐘內，kā 毅力號探測車安搭好勢，予伊會當正常運作。毋免講，這是 tī 紅色行星面頂上複雜 ê 登陸任務。伊 ê 連紲精密校正 ê 登陸模式，包括一个隔熱枋、降落傘、幾若擺 ê 火箭演習、kah 一个特別 ê 自動駕駛設備，號做天空吊車。拜四（2 月 18）ê「驚惶七分鐘」sī 呼應 2012 年火星任務好奇號探測車 ê 登陸，to̍h tī 這个影片內底看會著。若是有成功，這台 kah 車平大台 ê 毅力號探測車 to̍h 會停 tī 火星 ê 表面。紲落來 to̍h 會當開始探索 Jezero 石坑，看這个看起來敢若袂生 ê 世界，是毋是 tī 過去、這馬、猶是未來，一个適合生物徛家 ê 所在。雖然講有幾若个媒體攏會報導這擺 ê 登陸，上完整 ê 登陸內容猶是愛 tī NASA 頻道 ê 網路直播才看會著。

[POJ] Teng-lio̍k Hóe-chhiⁿ: Kiaⁿ-hiâⁿ chhi̍t hun-cheng
Ùi chit-lé-pài khai-sí (jī-khòng-jī-it nî jī goe̍h cha̍p-poeh) khai-sí, Hóe-chhiⁿ khó-lêng to̍h ē ke chi̍t-tâi chiok lī-hāi ê ke-khì-lâng thàm-hiám-ka ah! M̄-koh, in mā ū-khó-lêng ē piàn-chò chi̍t-tui sin--ê pùn-sò. Che to̍h ài khòaⁿ Hóe-chhiⁿ jī-khòng-jī-khòng jīm-bū, sī-mu-sī ū-hoat-tō͘ tī kàu Hóe-chhiⁿ sin-chhù ê kúi-ā hun-cheng lāi, kā Gē-le̍k-hō thàm-chhek-chhia an-tah hó-sè, hō͘ i ē-tàng chèng-siông ūn-chok. M̄-bián-kóng, che-sī tī âng-sek kiâⁿ-chhiⁿ bīn-téng siāng ho̍k-cha̍p ê teng-lio̍k jīm-bū. I ê liân-sòa-cheng-bi̍t-kàu-chèng ê teng-lio̍k-bô͘-sek, pau-koah chi̍t-ê keh-jia̍t-pang, kàng-lo̍h-sòaⁿ, kúi-ā pái ê hóe-chìⁿ ián-si̍p, kah chi̍t-ê te̍k-pia̍t ê chū-tōng-kà-sú-siat-pī, hō-chò Thian-khong-tiàu-chhia. Pài-sì (jī goe̍h cha̍p-poeh) ê "Kiaⁿ-hiâⁿ chhi̍t hun-cheng" sī ho͘-èng jī-khòng-it-jī nî Hóe-chhiⁿ-jīm-bū Hòⁿ-kî-hō thàm-chhek-chhia ê teng-lio̍k, to̍h tī chit-ê iáⁿ-phìⁿ lāi-té khòaⁿ-ē-tio̍h. Nā-sī ū sêng-kong, chit-tâi kah chhia pêⁿ-tōa-tâi ê Gē-le̍k-hō thàm-chhek-chhia to̍h ē thêng tī Hóe-chhiⁿ piáu-bīn. Sòa-lo̍h-lâi to̍h ē-tàng khai-sí thàm-soh Jezero chio̍h-kheⁿ, khòaⁿ chit-ê khòaⁿ--khí-lâi ká-ná bē-siⁿ ê sè-kài, sī-m̄-sī tī kòe-khì, chit-má, iáu-sī bī-lâi, chi̍t-ê sek-ha̍p seng-bu̍t khiā-ke ê só͘-chāi. Sui-jiân-kóng ū kúi-ā-ê mûi-thé lóng-ē pò-tō chit-pái ê teng-lio̍k, siāng oân-chéng ê teng-lio̍k-lōe-iông iáu-sī ài tī NASA pîn-tō ê bāng-lō͘ ti̍t-pò chiah khòaⁿ-ē-tio̍h.

[KIP] Ting-lio̍k Hué-tshinn: Kiann-hiânn tshi̍t hun-tsing
Uì tsit-lé-pài khai-sí (jī-khòng-jī-it nî jī gue̍h tsa̍p-pueh) khai-sí, Hué-tshinn khó-lîng to̍h ē ke tsi̍t-tâi tsiok lī-hāi ê ke-khì-lâng thàm-hiám-ka ah! M̄-koh, in mā ū-khó-lîng ē piàn-tsò tsi̍t-tui sin--ê pùn-sò. Tse to̍h ài khuànn Hué-tshinn jī-khòng-jī-khòng jīm-bū, sī-mu-sī ū-huat-tōo tī kàu Hué-tshinn sin-tshù ê kuí-ā hun-tsing lāi, kā Gē-li̍k-hō thàm-tshik-tshia an-tah hó-sè, hōo i ē-tàng tsìng-siông ūn-tsok. M̄-bián-kóng, tse-sī tī âng-sik kiânn-tshinn bīn-tíng siāng ho̍k-tsa̍p ê ting-lio̍k jīm-bū. I ê liân-suà-tsing-bi̍t-kàu-tsìng ê ting-lio̍k-bôo-sik, pau-kuah tsi̍t-ê keh-jia̍t-pang, kàng-lo̍h-suànn, kuí-ā pái ê hué-tsìnn ián-si̍p, kah tsi̍t-ê ti̍k-pia̍t ê tsū-tōng-kà-sú-siat-pī, hō-tsò Thian-khong-tiàu-tshia. Pài-sì (jī gue̍h tsa̍p-pueh) ê "Kiann-hiânn tshi̍t hun-tsing" sī hoo-ìng jī-khòng-it-jī nî Hué-tshinn-jīm-bū Hònn-kî-hō thàm-tshik-tshia ê ting-lio̍k, to̍h tī tsit-ê iánn-phìnn lāi-té khuànn-ē-tio̍h. Nā-sī ū sîng-kong, tsit-tâi kah tshia pênn-tuā-tâi ê Gē-li̍k-hō thàm-tshik-tshia to̍h ē thîng tī Hué-tshinn piáu-bīn. Suà-lo̍h-lâi to̍h ē-tàng khai-sí thàm-soh Jezero tsio̍h-khenn, khuànn tsit-ê khuànn--khí-lâi ká-ná bē-sinn ê sè-kài, sī-m̄-sī tī kuè-khì, tsit-má, iáu-sī bī-lâi, tsi̍t-ê sik-ha̍p sing-bu̍t khiā-ke ê sóo-tsāi. Sui-jiân-kóng ū kuí-ā-ê muî-thé lóng-ē pò-tō tsit-pái ê ting-lio̍k, siāng uân-tsíng ê ting-lio̍k-luē-iông iáu-sī ài tī NASA pîn-tō ê bāng-lōo ti̍t-pò tsiah khuànn-ē-tio̍h.

[English] Landing on Mars: Seven Minutes of Terror 
Starting Thursday, there may be an amazing new robotic explorer on Mars. Or there may be a new pile of junk. It all likely depends on things going correctly in the minutes after the Mars 2020 mission arrives at its new home planet and attempts to deploy the Perseverance rover. Arguably the most sophisticated landing yet attempted on the red planet, consecutive precision events will involve a heat shield, a parachute, several rocket maneuvers, and the automatic operation of an unusual device called a Sky Crane. Thursday's Seven Minutes of Terror echo the landing of the Curiosity rover on Mars in 2012, as depicted in the featured video. If successful, the car-sized Perseverance rover will rest on the surface of Mars, soon to begin exploring Jezero Crater to better determine the habitability of this seemingly barren world to life -- past, present, and future. Although multiple media outlets may cover this event, one way to watch these landing events unfold is on the NASA channel live on the web.   

詞彙學習（台語漢字/POJ/KIP/華語漢字/English）
【毅力號探測車】Gē-le̍k-hō thàm-chhek-chhia/Gē-li̍k-hō thàm-tshik-tshia/ 毅力號探測車/Perseverance rover
【隔熱枋】keh-jia̍t-pang/keh-jia̍t-pang/隔熱罩/heat shield
【降落傘】Kàng-lo̍h-sòaⁿ/Kàng-lo̍h-suànn/降落傘/parachute
【火箭演習】Hóe-chìⁿ ián-si̍p/Hué-tsìnn ián-si̍p/火箭演習/rocket maneuver
【天空吊車】Thian-khong-tiàu-chhia/Thian-khong-tiàu-tshia/天空起重機/Sky Crane
【好奇號探測車】Hòⁿ-kî-hō thàm-chhek-chhia/Hònn-kî-hō thàm-tshik-tshia/好奇號探測車/Curiosity rover


=== 啥物是 APOD ===

本站 ê 介紹 (台語/華語)
APOD ê 介紹 (英語)

APOD ê 各種語言：
Arabic, Catalan, Chinese (Beijing), Chinese (Taiwan), Croatian, Czech, Dutch, Farsi, French, German, Hebrew, Indonesian, Japanese, Korean, Montenegrin, Polish, Russian, Serbian, Slovenian, Spanish, Taiwanese, Turkish, Turkish, and Ukrainian

作者佮編輯：Robert Nemiroff (MTU) & Jerry Bonnell (UMCP)
NASA 辦公室：Phillip Newman Specific rights apply.
NASA ê 聲明：NASA Web Privacy Policy and Important Notices
服務提供：ASD at NASA / GSFC & Michigan Tech. U.
台文翻譯：An-Li Tsai (NCU)


