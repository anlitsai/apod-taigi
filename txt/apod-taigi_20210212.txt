https://apod-taigi.blogspot.com/2021/02/20210212.html

捲螺仔星系 NGC 1350 - 2021/02/12 
Spiral Galaxy NGC 1350逐工一幅天文圖 APOD Taiwanese
Astronomy Picture of the Day
探索宇宙！逐工會揀一幅無仝款 ê 影像抑是相片，𤆬你熟似咱這个迷人 ê 宇宙，閣有專業天文學者為你解說。


2021 年 2 月 12 日
￼
M16: Inside the Eagle Nebula
影像提供 kah 版權：Nicolas Paladini
昨昏 ê 圖：天鵝座 2010 - 2020 年 ê 拼接圖
明仔載 ê 圖：light-weekend

[漢羅] 捲螺仔星系 NGC 1350
這个華麗 ê 宇宙島 to̍h tī 南天星座，天爐座內底，離咱有 85 百萬光年遠。NGC 1350 絞絚 ê 捲螺仔手骨內底，有少年 ê 藍光星團，看起來敢若欲絞 lŏe 星系中央彼个大閣光 ê 星系核。伊看起來 to̍h 親像是一粒宇宙眼。實際上，NGC 1350 差不多有 13 萬光年闊。比咱 ê 銀河閣小可仔大一點矣。Tùi 地球 ê 天文學家來講，NGC 1350 可能是天爐座星系團 ê 外沿星系。毋閣 ùi 推算出來 ê 距離來看，伊應該毋是星系團 ê 成員。當然，tī 望遠鏡視野內底，彼寡足清楚 ê 前景星，是咱 ê 捲螺仔星系（銀河）ê 成員星。

[POJ] Kńg-lê-á seng-hē NGC it-sam-ngó͘-khòng
Chit-ê hôa-lē ê ú-tiū-tó to̍h tī lâm-thian-seng-chō, Thian-lô͘-chō lāi-té, lî lán ū peh-cha̍p-gō͘ kng-nî hn̄g. NGC it-sam-ngó͘-khòng ká-ân--ê kńg-lê-á-chhiú-kut lāi-té, ū siàu-liân ê nâ-kng seng-thoân, khòaⁿ--khí-lâi ká-ná beh ká-lŏe seng-hē tiong-ng hit-ê tōa-koh-kng ê seng-hē-he̍k. I khòaⁿ--khí-lâi to̍h chhin-chhiūⁿ sī chi̍t-lia̍p ú-tiū-gán. Si̍t-chè-siōng, NGC it-sam-ngó͘-khòng chha-put-to ū cha̍p-saⁿ bān kng-nî khoah. Pì lán-ê Gîn-hô koh sió-khóa-á tōa chi̍t-tiám ah. Tùi tē-kiû ê thian-bûn-ha̍k-ka lâi-kóng, NGC it-sam-ngó͘-khòng khó-lêng sī Thian-lô͘-chō-seng-hē-thoân ê gōa-iân seng-hē. M̄-koh ùi thui-sǹg-chhut-lâi ê kū-lî lâi-khòaⁿ, i eng-kai m̄-sī seng-hē-thòaⁿ ê sêng-goân. Tong-jiân, tī bōng-oán-kiàⁿ sī-iá lāi-té, hit-kóa chiok chheng-chhó͘ ê chiân-kéng-chhiⁿ, sī lán-ê kńg-lê-á-seng-hē (Gîn-hô) ê sêng-goân-chhiⁿ.

[KIP] Kńg-lê-á sing-hē NGC it-sam-ngóo-khòng
Tsit-ê huâ-lē ê ú-tīu-tó to̍h tī lâm-thian-sing-tsō, Thian-lôo-tsō lāi-té, lî lán ū peh-tsa̍p-gōo kng-nî hn̄g. NGC it-sam-ngóo-khòng ká-ân--ê kńg-lê-á-tshíu-kut lāi-té, ū siàu-liân ê nâ-kng sing-thuân, khuànn--khí-lâi ká-ná beh ká-luĕ sing-hē tiong-ng hit-ê tuā-koh-kng ê sing-hē-hi̍k. I khuànn--khí-lâi to̍h tshin-tshīunn sī tsi̍t-lia̍p ú-tīu-gán. Si̍t-tsè-siōng, NGC it-sam-ngóo-khòng tsha-put-to ū tsa̍p-sann bān kng-nî khuah. Pì lán-ê Gîn-hô koh sió-khuá-á tuā tsi̍t-tiám ah. Tuì tē-kîu ê thian-bûn-ha̍k-ka lâi-kóng, NGC it-sam-ngóo-khòng khó-lîng sī Thian-lôo-tsō-sing-hē-thuân ê guā-iân sing-hē. M̄-koh uì thui-sǹg-tshut-lâi ê kū-lî lâi-khuànn, i ing-kai m̄-sī sing-hē-thuànn ê sîng-guân. Tong-jiân, tī bōng-uán-kiànn sī-iá lāi-té, hit-kuá tsiok tshing-tshóo ê tsiân-kíng-tshinn, sī lán-ê kńg-lê-á-sing-hē (Gîn-hô) ê sîng-guân-tshinn.


[English] Spiral Galaxy NGC 1350 
This gorgeous island universe lies about 85 million light-years distant in the southern constellation Fornax. Inhabited by young blue star clusters, the tightly wound spiral arms of NGC 1350 seem to join in a circle around the galaxy's large, bright nucleus, giving it the appearance of a cosmic eye. In fact, NGC 1350 is about 130,000 light-years across. That makes it as large or slightly larger than the Milky Way. For earth-based astronomers, NGC 1350 is seen on the outskirts of the Fornax cluster of galaxies, but its estimated distance suggests that it is not itself a cluster member. Of course, the bright spiky stars in the foreground of this telescopic field of view are members of our own spiral Milky Way galaxy.  


詞彙學習（台語漢字/POJ/KIP/華語漢字/English）
【捲螺仔星系】kńg-lê-á-seng-hē/kńg-lê-á-sing-hē/螺旋星系/spiral galaxy
【天爐座】Thian-lô͘-chō/Thian-lôo-tsō/天爐座/Fornax
【捲螺仔手骨】kńg-lê-á-chhiú-kut/kńg-lê-á-tshíu-kut/旋臂/spiral arm
【星團】seng-thoân/sing-thuân/星團/star cluster
【星系核】seng-hē-he̍k/sing-hē-hi̍k/星系核/galactic nucleus
【宇宙眼】ú-tiū-gán/ú-tīu-gán/宇宙眼/cosmic eye
【星系團】seng-hē-thoân/sing-hē-thuân/星系團/cluster of galaxies
【望遠鏡】bōng-oán-kiàⁿ/bōng-uán-kiànn/望遠鏡/telescope
【視野】sī-iá/sī-iá/視野/field of view


=== 啥物是 APOD ===

本站 ê 介紹 (台語/華語)
APOD ê 介紹 (英語)

APOD ê 各種語言：
Arabic, Catalan, Chinese (Beijing), Chinese (Taiwan), Croatian, Czech, Dutch, Farsi, French, German, Hebrew, Indonesian, Japanese, Korean, Montenegrin, Polish, Russian, Serbian, Slovenian, Spanish, Taiwanese, Turkish, Turkish, and Ukrainian

作者佮編輯：Robert Nemiroff (MTU) & Jerry Bonnell (UMCP)
NASA 辦公室：Phillip Newman Specific rights apply.
NASA ê 聲明：NASA Web Privacy Policy and Important Notices
服務提供：ASD at NASA / GSFC & Michigan Tech. U.
台文翻譯：An-Li Tsai (NCU)




